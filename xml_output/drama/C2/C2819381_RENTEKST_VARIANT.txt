Forord til anden udgave. Dramaet «Catilina», det arbejde, hvormed jeg betrådte forfatterbanen, er skrevet i vinteren 1848–49, altså i mit 21de år. Jeg opholdt mig dengang i Grimstad, hevist til ved egne kræfter at erhverve mig det fornødne til livsophold og til undervisning for at kunne gå op til student-examen. Tiden var stærkt bevæget. Februar-revolutionen, opstandene i Ungaren og andetsteds, den slesvigske krig, – alt dette greb mægtigt og modnende ind i min udvikling, hvor ufærdig den end længe bagefter vedblev at være. Jeg skrev rungende opmuntringsdigte til Magyarerne om, til fromme for friheden og menneskeheden at holde ud i den retfærdige kamp mod «tyrannerne»; jeg skrev er række af 12 eller 20 sonetter til kong Oskar, nærmest, såvidt jeg husker, indeholdende en opfordring om at sætte alle smålige hensyn tilside og ufortøvet i spidsen for sin hær at rykke brødrene til hjælp på Slesvigs yderste grænser. Da jeg nu, i modsætning til dengang, betvivler at mine vingede opråb vilde i nogen væsentlig grad have gavnet Magyarernes eller Skandinavernes sag, så anser jeg det for heldigt at de forblev indenfor manuskriptets halv-private område.. Afholde mig kunde jeg dog ikke fra ved mere løftede anledninger at udtale mig i en med mine digtninger overensstemmende passioneret retning, hvilket imidlertid ikke, hverken fra venner eller ikke-venner, indbragte mig andet end latter og spot, – idet jeg af de første hilsedes som en ufrivillig komiker, medens andre fandt det i højeste måde påfaldende at et ungt menneske i min underordnede stilling kunde give sig med at drøfte ting, som end ikke de selv dristide sig til at have nogen mening om. Jeg skylder sandheden at tilføje at min optræden i forskellige forholde heller ikke brettigede til noget håb om at samfundet i mig kunde påregne nogen tilvækst af borgerlige dyder, ligesom jeg også ved epigrammer og karrikaturtegninger lagde mig ud med flere, som havde fortjent det bedre af mig og hvis venskab jeg igrunden satte pris på. Overhovedet, – medens en stor tid stormede udenfor, befandt jeg mig på krigsfod med det lille samfund, hvor jeg sad indeklemt af forholde og omstændigheder. Således var stillingen da jeg under forberedelserne til examen gennemgik Sallusts «Catilina» samt Ciceros taler imod sidstnævnte. Jeg slugte disse skrifter og nogle måneder efter var mit drama færdigt. Som man af min bog vil se, delte jeg ikke dengang de to gamle romerske skribenters opfatning af Catilinas karakter og handlemåde, og jeg er endnu tilbøjelig til at tro at der dog må have været adskilligt stort og betydeligt ved en mand, med hvem majoriteternes ufortrødne sagfører frasemesteren Cicero ikke fandt det hensigtsmæssigt at give sig ikast, forinden der ikke længere var nogen fare forbunden med angrebet. Der gives visst heller ikke mangeOg derhos har få eller ingen historiske personer, hvis eftermæle har været mere udelukkende i modstandernes vold, end Catilinas. Mit drama blev skrevet i nattetimerne. Fra min gode og skikkelige principal måtte jeg sågodtsom stjæle mig fritimer til at studere, og fra disse stjålne fritimer stjal jeg mig igen stunder til at digte. Det blev således ikke synderlig andet end natten at ty til. Jeg tror at dette er den ubevidste årsag til at næsten hele stykkets handling foregår ved nattetid. En for omgivelserne så uforståelig kendsgerning, som den, at jeg befattede mig med at skrive skuespil måtte naturligvis holdes hemmelig; men ganske uden medvidere kan en tyveårig digter ikke godt forblive og jeg betroede derfor to jævnaldrende venner, hvad der i stilhed beskæftigede mig. Vi tre knyttede store forventninger til «Catilina» da det var bleven færdigt. Først og fremst skulde det nu renskrives for under et opdigtet forfatternavn at indleveres til theatret i Kristiania og derhos skulde det offentliggøres gennem trykken. Den ene af mine troende og trofaste påtog sig at levere en smuk og tydelig renskrift at mit rå urettede udkast, et hverv, hvilket han udførte til den grad samvittighedsfuldt, at han end ikke glemte en eneste af de utallige tankestreger, som jeg i produktionens hede havde anbragt overalt, hvor det rette udtryk ikke i øjeblikket vilde falde mig ind. Den anden af mine venner, hvis navn jeg her nævner, da han ikke mere er blandt de levende, daværende student, senere sagfører, Ole C. Schulerud, rejste til Kr: Jeg husker endnu et af hans breve, hvori ham melder mig at nu var Catilina indleveret til theatret. At det vilde blive antaget, derom kunde der naturligvis ikke være nogen tvivl; og ligesålidt kunde det betvivles at byens første boghandlere med glæde vilde betale et klækkeligt honorar for første oplag. Efter en lang og spændende ventetid begyndte imidlertid nogle vanskeligheder at vise sig. Fra theaterdirektionen erholdt min ven stykket tilbagesendt med et særdeles høfligt men ligeså bestemt afslag. Min ven gik nu med stykket fra boghandler til boghandler; men samtlige udtalte de sig i samme retning som theaterdirektionen. Dette nedslog dog langtfra ikke hans mod. Han tilskrev mig tvertimod at det just var bedst således; jeg skulde selv optræde som forlægger; med de fornødne penge vilde han forstrække mig; udbyttet skulde vi dele imod at han besørgede alt forretningsmæssigt ved sagen – undtagen korrekturlæsning, hvilken han anså for overflødig, da renskriften var så smuk og tydelig. I et senere brev ytrede han at han med disse lovende fremtidsudsigter for øje tænkte på at opgive sine studeringer for helt og holdent at kunne hellige sig for udgivelsen af mine værker; to eller tre skuespil om året, mente han at jeg med lethed kunne skrive, og efter en løselig beregning havde han udfundet at vi for overskuddet måtte om ikke lang tid kunne foretage en mellem os længe aftalt eller omtalt rejse gennem Europa. Min rejse indskrænkede sig imidlertid foreløbig til Kristiania. Did kom jeg i begyndelsen af våren 1850 og kort iforvejen var Catilina kommen i boghandelen. Den vakte opsigt og interesse i studenterverdenen; men kritiken dvælede nærmest ved de fejlfulde vers og fandt forøvrigt bogen umoden; en mere anerkendende dom udtaltes kun fra et enkelt hold; men denne udtalelse kom også fra en mand, hvis anerkendelse altid har været mig kær og vægtfuld, og hvem jeg herigennem bringer min fornyede tak. Solgt blev der nok ikke ret meget af det lille oplag; min ven havde en del af exemplarerne i sit værge, og jeg erindrer at en aften da vor huslige fællesforfatning en aften optårnede uoverstigelige vanskeligheder for os, blev denne bunke trykte sager gjort til makulatur og lykkelig afhændet til en høker. I de nærmest påfølgende dage savnede vi ingen af livets første fornødenheder. – Under mit ophold i hjemmet i afvigte sommer, og navnlig efter min tilbagekomst hertil, trådte de skiftende billeder fra mit forfatterlig klarere og skarpere frem for mig end nogensinde før. Blandt andet tog jeg også «Catilina» for mig. Bogens indhold i det enkelte havde jeg næsten glemt; men ved påny at gennemlæse den fandt jeg at den indeholdt ikke så lidt, som jeg endnu kunde vedkende mig, når man ser hen til at den er et begynderarbejde. Mangt og meget, hvorom min senere digtning har drejet sig, modsigelsen mellem evne og higen, mellem vilje og mulighed, menneskehedens og individets tragedie og komedie på engang, – kommer allerede her frem i tågede antydninger; og jeg fattede derfor det forsæt som et slags jubilæums-skrift at foranstalte en ny udgave, et forsæt, hvortil min forlægger med sædvanlig redebonhed gav sin billigelse. Men det gik naturligvis ikke an uden videre at genoptrykke den gamle originaludgave; thi denne er, som foran påpeget, intet andet end et aftryk af mit ufærdige og urettede koncept eller det allerførste rå udkast. Ved gennemlæsningen erindrede jeg tydeligt hvad der havde foresvævet mig, og så tillige at formen sågodtsom intetsteds afgav et fyldestgørende udtryk for hvad jeg havde villet. Jeg besluttede derfor at gennemarbejde denne min ungdomsdigtning, således, som jeg tror at jeg allerede dengang vilde kunne have gjort det, såfremt tiden havde stået til min rådighed og omstændighederne havde været mig gunstigere. Ved ideerne, forestillingerne og det heles udviklingsgang har jeg derimod ikke rørt; bogen er forbleven den oprindelige, kun at den nu fremtræder i en fuldført skikkelse. Med foranstående for øje, beder jeg, at den må blive modtagen af mine venner i Skandinavien og andetsteds; jeg beder at de vil modtage den som en hilsen fra mig ved afslutningen af et tidsrum, der for mig har været vekselfuldt og rigt på omskiftelser. Meget af hvad jeg for 25 år siden drømte om, er bleven virkeliggjort, om end ikke på den måde eller så snart, som jeg da håbede. Dog tror jeg nu at det var bedst for mig således; jeg ønsker ikke at noget af det mellemliggende skulde have været uprøvet, og ser jeg tilbage på det gennemlevede som på en helhed, da gør jeg det med en tak for alt og en tak til alle. Dresden i Februar 1875. Henrik Ibsen. <body></body>