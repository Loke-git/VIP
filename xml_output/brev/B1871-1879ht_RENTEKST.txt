Dresden den 26de Juni 1871. – Kære svoger! Ved at læse om festlighederne ved jernbanens åbning kommer jeg ganske naturligt tilbage til en gammel idé. Der er nu direkte forbindelse overland mellem Kristiania og Malmø. Fra København går der for yderst billig fragt dampskib til Stettin, samt jernbane over øerne og Slesvig. Skulde De så ikke ville glæde os med et besøg i sommer? Et værelse skal jeg skaffe og forøvrigt tager De venligst tiltakke i al tarvelighed hos os. Vi forlader ikke byen i sommer, og jeg tror De kunde have glæde og gavn af et ophold her. Både byen og omegnen er meget smuk; til kortere og længere udflugter er der rigelig anledning. – Jeg tror ikke at vi bliver udenlands mere end et år til. Tænk nu over denne sag! Jeg har nu påbegyndt mit store drama «Kejser Julian», der forhåbentlig bliver færdigt til jul. En ny udgave (6te oplag) af «Brand» er under pressen, og derhos skal jeg foretage en omarbejdelse af mit ældre skuespil «Fru Inger til Østråt», bestemt til udgivelse og indrettet til opførelse på det kgl: danske theater. Jeg arbejder rivende hurtigt men kun få timer om dagen, og det vilde derfor være mig en stor fornøjelse om vi kunde færdes sammen i nogen tid hernede. Købmand Vollmann, som i vår besøgte os, vil kunne give Dem de bedste råd og oplysninger om rejseroute, m. m. Billetpriserne på jernbaner og dampskibe er i de sidste år blevne meget billige, og ikke i nogen måde at sammenligne med priserne i Norge. Den smukke årstid varer her til begyndelsen af Oktober. Dette var, hvad jeg i al korthed vilde sige Dem til velvillig overvejelse. Ved næste måneds begyndelse håber jeg De godhedsfuldt sender mig den sædvanlige veksel, og kanske får jeg da tillige at høre hvad De mener om rejsen. Hils Thomas, Dorothea og hendes mand venskabeligst fra os. Alle venner og bekendte ligeså! Vi befinder os alle vel, men vejret har til dato været ubehageligt. Hvad kan man udbringe penge til i Norge? Jeg har en opsparet kapital i Sparekassen i København; men Hegel råder mig til at købe for 2–3000 daler i kgl: obligationer, der for tiden står i 84 og forrentes med 4 p:ct. Tror De at man kan gøre det fordelagtigere i Norge? Pengene kunde gerne sættes fast; men naturligvis mod absolut sikkerhed. Det nordiske telegrafselskabs aktier, der vel er de fordelagtigste papirer for tiden hos os, kan man vel ikke længere få. Kunde De lejlighedsvis, det haster jo ikke så meget, give mig oplysning i denne sag, vilde jeg takke Dem meget. Deres hengivne Henrik Ibsen. Dresden den 12te Juli 1871. – Kære herr Hegel! I det jeg tager Deres sidste venlige brev for mig, ser jeg til min forskrækkelse at det er hele to måneder gammelt og til dato ubesvaret! Jeg håber imidlertid at De i mellemtiden har modtaget et par livstegn fra mig, nemlig det rettede exemplar af «Brand», og dernest en hilsen gennem herr R: Kaufmann, med hvem jeg tilbagesendte de af herr bibliothekar Gundorph lånte bøger, for hvilke jeg herved beder om at måtte frembære min hjerteligste og forbindtligste taksigelse. Ikke mindre taknemmelig er jeg Dem, kære herr Hegel, for de til forskellige tider modtagne blade med anmeldelser af digtsamlingen. I det hele taget kan jeg jo være tilfreds med bedømmelserne og ønsker blot at bogens udbredelse må gå raskt fra hånden. Og nu grunden til min lange taushed: Jeg er i fuldt arbejde med «Kejser Julian». Denne bog vil blive mit hovedværk, og den optager alle mine tanker og al min tid. Den positive verdensanskuelse, som kritikerne så længe har afkrævet mig, skal man her få. Men nu har jeg en bøn til Dem! I foråret 1866 skrev pastor Listow en gennem 3 nummere af Fædrelandet gående skildring af Julians liv. Skulde det være Dem muligt at skaffe mig disse tre nummere tillåns, så viste De mig en overmåde stor tjeneste. Endvidere et spørgsmål. Findes der på dansk nogen anden historisk fremstilling af dette emne, hvori det faktiske er nogenlunde udførligt behandlet? Hvis så er, beder jeg Dem for min regning at købe og sende mig værket. Neanders tyske værker om denne genstand har jeg; D: Strauss har jeg også; men hans bog indeholder kun raisonnerende galskab, og den kan jeg selv præstere. Det er fakta, jeg behøver. Tag ikke ilde op at jeg besværer Dem med denne sag! Hjertelig tak, hvis De vil købe mig for 2000 Rdlr i kgl: obligationer, som De i Deres sidste brev godhedsfuldt foreslog. Skulde Jonas Lie på sin udenlandsrejse komme over København, da må De sige ham at han på touren til Italien endelig må lægge vejen over Dresden, såsom jeg ønsker at skælde ham ud og forøvrigt give ham gode råd og formaninger m. m, hvilket alt kun kan ske mundtligt. Vi har hidtil havt et afskyeligt sommervejr her; jeg vil håbe at det i Danmark har været bedre. Tusende hilsener til Dem og Deres søn! Deres hjertelig hengivne Henrik Ibsen. Dresden den 3die August 1871. – Kære svoger! Tillad mig herved at gratulere til Deres udnævnelse til bureauchef, som jeg nu af aviserne erfarer er officiel. Jeg både ønsker og håber imidlertid at dette trin opad på departements-stigen ret snart vil bringe Dem til at bestige et endnu højere. Det var mig særdeles behageligt at høre at min digtsamling er falden i Deres smag. Overlærer Løkke, til hvem jeg også sendte bogen, har bevaret en fuldstændig taushed. Jeg erindrer ikke om jeg har erkendt modtagelsen af min gage for 2det kvartal dette år; hvis ikke, så sker det herved. Da jeg imidlertid trænger til flere penge, anmoder jeg Dem godhedsfuldt at udtage af Kreditkassen og sende mig en veksel på 100 Spd. – En større del af hvad jeg har stående i Danmark har Hegel anbragt for mig i statspapirer på en både sikker og fordelagtig måde. Marie ligger for sin helbreds skyld på landet, og jeg håber det vil bekomme hende vel. For øvrigt er alt ved det gamle. Hjertelige hilsener fra os alle! Deres hengivne Henrik Ibsen. Til Kongen! Efter at være vendt tilbage fra min rejse i Egypten, hvor jeg ifølge officiel indbydelse var tilstede ved Suez-kanalens åbning, har det behaget den kejserlig tyrkiske regering at udnævne mig til kommandør af Medjidiéh-ordenen, hvilken dekoration med dertil hørende diplom i afvigte Maj måned er bleven mig tilstillet gennem den kongelige norske regerings departement for kirke- og undervisningsvæsenet. I henhold hertil ansøger jeg om at det nådigst må blive mig tilladt at bære bemeldte dekoration som kommandør af Medjidiéh-ordenen. Dresden den 30te August 1871. underdanigst Henrik Ibsen. Med den største Forbauselse modtog jeg idag Deres frække og uforskammede Brev, hvoraf jeg erfarer, at De agter at udgive et nyt Oplag af mine dramatiske Arbeider: «Fru Inger til Østeraad» og «Hærmændene paa Helgeland». – Det er en Selvfølge, at jeg paa det bestemteste modsætter mig dette Deres tilsigtede Attentat paa min Pengepung. – De har ikke det fjærneste Skin af Eiendomsret til de nævnte Arbeider, der af mig i sin Tid kun solgtes til Brug for «Illustreret Nyhedsblad». – Jeg lader Dem endvidere vide, at begge Bøger udkommer paa den Gyldendalske Boghandels Forlag i en fuldstændig omarbeidet Skikkelse og at Publikum uopholdelig vil blive underrettet herom, saa at Deres paatænkte Svindleri ikke vil indbringe Dem andet end Skam og Skade. – For øvrigt har jeg idag lagt Sagen i en Jurists hænder, og vover De at fremture i Deres Forsæt, saa skal jeg saavel gjennem Pressen som for Domstolene vise Dem, hvad deslige Kæltringstreger fører efter sig. – Den tilsendte Pakke remitteres uaabnet. – Dresden den 24de September 1871. – Kære Brandes! Det er altid med en underlig blandet følelse at jeg læser Deres breve. Hvad De skriver er mere digte end breve; det kommer til mig som et nødråb fra en der er bleven ene levende tilbage i et stort uddød strøg. Og så kan jeg jo ikke andet end glæde mig og takke Dem, fordi De retter dette råb netop til mig. Men på den anden side fylder det mig med bekymring idet jeg spørger mig selv: hvad skal en sådan stemning føre til? Jeg har da ikke andet at slå mig til ro med end det håb at det kun er en gennemgang. Det forekommer mig som om De nu står i den samme krisis som jeg i de dage jeg skred til at skrive «Brand», og jeg er viss på at også De vil vide at finde det lægemiddel, som driver sygdomsstoffet ud af kroppen. En energisk produceren er en fortræffelig kur. Hvad jeg først og fremst vil ønske Dem er en rigtig fuldblods egoisme, der kan drive Dem til for en tid at sætte Deres eget som det eneste, der har værd og betydning, og alt andet som ikke existerende. Optag ikke dette som et tegn på noget brutalt i min natur! De kan jo dog ikke gavne Deres samfund på nogen bedre måde, end ved at udmynte det metal, De har i Dem selv. Det solidariske har jeg egentlig aldrig havt nogen stærk følelse af; jeg har igrunden kun taget det sådan med som traditionel troessætning; – og havde man mod til fuldt og helt at sætte det ud af betragtning, så blev man kanske kvit den ballast som tynger værst på personligheden. – Overhovedet er der tider da hele verdenshistorien står for mig som et eneste stort skibbrud; det gælder at frelse sig selv. – Specialreformer lover jeg mig intet af. Hele slægten er på vildspor, det er sagen. Eller er der virkelig noget hold i den nuværende situation? Dette med uopnåelige idealer og sligt? Hele rækken af slægter forekommer mig som en ung mand der har forladt sin læst og er gået til theatret. Vi har gjort fiasco både i elskerfaget og i det heroiske fag; det eneste vi har vist en smule talent for er det naiv-komiske; men med den mere udviklede selvbevidsthed går heller ikke det længere. At det er bedre bevendt i andre lande, end hjemme, tror jeg ikke; massen står udenfor al forståelse af det højere både ude og hjemme. – Og så skulde jeg forsøge på at stikke en fane ud! Ak, kære ven, det blev en historie som da L. Napoleon gik iland i Boulogne med en ørn på hovedet. Senere, da hans missions time slog, behøvede han ingen ørn. – Under beskæftigelsen med «Julian» er jeg på en viss måde bleven fatalist; men dette stykke bliver dog et slags fane. Frygt for øvrigt ikke for noget slags tendensvæsen; jeg ser på karaktererne, på de krydsende planer, på historien, og giver mig ikke af med «moralen» af det hele – forudsat at De ikke under historiens moral vil forstå dens filosofi; thi at en sådan kommer til at skinne frem som den endelige dom over det kæmpende og sejrende, er en selvfølge. Dog alt dette kan kun anskueliggøres praktisk. Deres forrige brev om denne genstand gjorde mig ikke urolig, først fordi jeg fra Deres side var forberedt på deslige betænkeligheder, og dernæst fordi jeg tager stoffet anderledes, end De forudsætter. – Deres bog har jeg modtaget; jeg kan kun sige Dem at den for mig er en læsning, som jeg atter og atter vender tilbage til. – Ja, kære fortræffelige Brandes, det er mig ufatteligt at De kan være mismodig. De har jo dog fået åndens kaldelse så klart og utvetydigt som kun få mennesker. Hvad skal så dette mismod til? Har De lov til det? Tro forøvrigt ikke andet, end at jeg godt forstår Dem. De viser mig nok den tjeneste at fremsende indlagte visitkort til cand. mag. Fr: Knudtzon, Amaliegade; – skulde De personlig træffe ham etsteds, så hils ham fra mig; jeg sætter ham i mange henseender højt; – jeg kan også sige at han er en begejstret og ubetinget beundrer af Dem. Og så tilsidst hjertelig tak for besøget i Dresden; det var fest-timer for mig. Lykke, mod, sundhed og alt godt! Deres hengivne Henrik Ibsen. Dresden den 26de September 1871. – Kære herr Hegel! Igår havde jeg den glæde at modtage den værdifulde bogpakke, for hvilken jeg hjerteligst takker. «Brand» tager sig jo fortræffelig ud i det nye udstyr. – Univ: bibl: bøger skal jeg om nogle dage tilbagesende. – Prof: Munchs besøg glæder jeg mig meget til; men da jeg er flyttet og frygter for at han ikke skal finde mig, beder jeg Dem godhedsfuldt sende ham indlagte adresse. Deres breve af 20de og 22de Juli har jeg til dato ikke besvaret. Tilgiv denne forsømmelse! For indkøbet af jernbane-aktier er jeg Dem meget forbunden. Lige så for den tidligere tilsendte bogpakke. – Med «Kejser Julian» går det raskt. 1ste akt ligger ganske færdig; men det hele vil neppe være afsluttet før udgangen af dette år. Det bliver under alle omstændigheder mit hovedværk! Fra «Illustr: Nyhedsblad»s tidligere ejer, bogtr: H. J. Jensen modtog jeg for 14 dage siden et brev, hvori han er fræk nok til at underrette mig om at han til jul agter at udgive et nyt oplag af «Hærmændene på Helgeland» og «Fru Inger til Østeråd»! Jeg har imidlertid givet ham svar på tiltale, så jeg håber han frafalder sit forsæt. Begge bøger er nemlig kun solgt ham til optagelse i hans blad og han har ikke mere ejendomsret til dem end f: ex: redaktør Bille til Bergsøes «I Sabinerbjergene». For øvrigt har jeg overdraget til en jurist at varetage mit tarv. «Fru Inger» er det min agt at omarbejde og indsende til det kgl: theater, ligesom jeg tror at begge bøger bør udgives igen, hvis De så synes. Dog hermed har det nu ingen hast. – Vi har havt den glæde at se mange Danske hos os i den senere tid. Jeg er nu flyttet ud i det elegante såkaldte fremmedkvarter af staden og trives særdeles vel her. Med de bedste hilsener til Dem og Deres søn er jeg Deres altid hengivne og forbundne Henrik Ibsen. P. S. For næste gang vil jeg gerne spille på to ¼ lodder. H. I. Til samtlige danske boghandlere! I disse dage har jeg modtaget underretning om at en i Kristiania bosiddende bogtrykker ved navn H. J. Jensen er ifærd med ulovligen at eftertrykke mine to ældre dramatiske arbejder «Fru Inger til Østeråd» og «Hærmændene på Helgeland». For dette attentat på min ejendom vil han blive dragen til retsligt ansvar. Men for det tilfælde at eftertryksudgaven i mellemtiden skulde forvilde sig til Danmark, er det at jeg udsender denne advarsel. Med det Jensenske presse-produkt har jeg naturligvis ingen befatning havt. Som følge heraf vil dette udkomme enten med eftertrykkerens egne rettelser og forbedringer eller også i den i flere henseender ufuldkomne og ufærdige skikkelse, hvori hine to arbejder for første gang aftryktes for norsk «Illustr: Nyhedsblads» læsere. Jeg selv derimod forbereder en gennemarbejdet og tidsmæssig udgave af mine to skuespil for den Gyldendalske boghandel. Lige over for denne udgave vil det kristianiensiske Eftertryk være fuldstændig værdiløst undtagen for makulaturhandlere. Det bør derfor antages at jeg rammer, ikke alene mit eget men også alle andre vedkommendes tarv, når jeg retter nærværende linjer til den ærede danske boghandlerstand, som en venlig og indtrængende opfordring til hvert enkelt medlem af samme, om hverken ved bestillinger eller på anden måde at række hånden til denne spekulation. Dresden den 28de September 1871. Henrik Ibsen. Dresden den 29de Septbr 1871. – Kære herr Hegel! Idet jeg takker Dem for det igår modtagne brev, håber jeg at min seneste skrivelse har sat Dem ind i situationen angående de Jensenske slyngelstreger. Min ret er så soleklar at det endelige udfald ikke kan være tvivl underkastet. Nogen kontrakt har aldrig existeret mellem os, – ikke et skrevet ord; kvittering fra min hånd findes heller ikke af den grund at personen endnu ikke har betalt mig fuldt ud den for stykkernes benyttelse i «Nyhedsbladet» stipulerede sum. Jeg håber De intet har imod at jeg har bebudet en udgave af stykkerne på Deres forlag; tiden har jeg ikke angivet, og er således antageligen ikke gåt sandheden for nær; thi engang bør dog vel disse arbejder slutte sig til rækken af mine andre. Indlagte beder jeg Dem godhedsfuldt tilstille herr Bille. Allerede idag skriver jeg en fremstilling til det norske justitsdepartement, bestemt til indrykkelse i «Morgenbladet», og hvori jeg opfordrer autoriteterne til ved beslaglæggelse at stoppe tyven indtil jeg kan få dom over ham. Det er mig kært at De ikke har svaret advokat Heiberg; hvis De svarer ham, skulde jeg ønske De vilde indskrænke svaret til en meddelelse om at De har oversendt mig hans brev. – I dette øjeblik modtager jeg brev fra min svoger, bureauchef Thoresen i Kristiania, hvori han anviser mig de forholdsregler, jeg har at tage. Min juridiske og moralske ret er lige utvivlsom. Deres hjertelig hengivne Henrik Ibsen. Dresden, 10de Oktober 1871. – Kære Birkeland! Hjertelig tak for dit brev, hvoraf jeg ser at Du har bevaret dit gamle venskab for mig. Jeg er vel tilfreds med at min opsats er bleven holdt tilbage. Det har været mig i højeste grad modbydeligt at tænke på at jeg skulde indlade mig i ordveksling med en karl som bogtrykker Jensen; udenforstående kan meget bedre gøre det. Min bøn til Dig er: enten i samråd med Thoresen at omkalfatre artiklen, således at den gør sin virkning uden at skade mig, eller – hvad der skulde være mig kærest – at benytte, hvad deri brugbart er, til en selvstændig opsats om sagen. Nogle bemærkninger ved dit brev må jeg dog gøre. Du skriver som om det kunde være tvivlsomt på hvis side retten ligger. Hersker der virkelig i den grad barbari i den norske bogverden? Er et avisbidrag udgiverens ejendom? Hvorledes kunde jeg da upåtalt udgive 2den udgave af «Kærlighedens Komedie»? Hvorledes kunde jeg udgive min digtsamling hvis «Ballonbrevet» og mange andre stykker tilhørte doktor de Besche og «Ill: Nyhedsblad»? Hvorledes kunde Bjørnson i sine «Småstykker» optrykke «Mellem Slagene» og «En glad gut», hvoraf det ene efter norske begreber skulde tilhøre «Kristianiaposten» og det andet «Aftenbladet»? I hele den civiliserede verden hersker der ingen tvivl om dette spørgsmål, og det er mig pinligt at tænke på at mit fædreland danner den eneste undtagelse. Hvis jeg har husket fejl og mit brev til Botten-Hansen om «Fru Inger» existerer, så beviser det jo til overflod at Nyhedsbl: kun erhvervede sig en vis begrænset ret, i modsat fald var det meningsløst at fastsætte noget om oplagets størrelse. Ligeså enestående vilde det være om eftertrykker H. J. Jensen skulde kunne gøre affærer med mit private brev. Der forekommer kun to stærke udtryk deri, idet jeg kalder hans forehavende «en svindler-spekulation» og ytrer at «hvis han fremturer i sit forsæt skal jeg både gennem pressen og for domstolene vise ham hvad slige kæltringstreger fører til». Hvis Jensen ejer forlagsretten så øver han kæltringstreger mod sine kreditorer; ejer han den ikke så øver han dem mod mig. I begge tilfælde er hans spekulation efter europæiske begreber en svindler-spekulation. Skulde det virkelig være farligt at udtale dette hjemme? Ja, jeg forstår hvorfor det er farligt; det hænger sammen med hvad du antyder om «forholde og stemninger». Hvis Jensen var statsråd, embedsmand eller overhovedet et dannet menneske, så var der vist ingen fare; men en smudsig slyngel, der netop i kraft af sin smudsighed hører til «folket», må naturligvis ikke affærdiges med hån. Jeg går til min død ikke med på dette! Men jeg indrømmer at denne private sag ikke er den gunstigste lejlighed til at brændemærke råheden og dens forgudere. Og hvorledes skulde ellers den person vove at tænke på en injurieproces, da man dog har hele hans fallithistorie at true ham med? Tak L. Daae fra mig for hans gode hjælp og bed ham fremdeles ikke at svigte mig. Dette er for mig en stor sag; thi skulde virkelig den Jensenske udplyndringsplan vinde sympati og understøttelse hjemme, så er det min agt, komme hvad komme vil, at sige mig løs fra ethvert forhold til Norge og aldrig mere sætte min fod der. Her sad jeg nu i lykkelig sindsro og arbejdede på min nye digtning; fra Sverig, fra Danmark og hernedefra erfarer jeg ikke andet end hvad der må glæde mig; men fra Norge er det som alt ondt kommer over mig. Hvad vil de mennesker? Er jeg ikke tilstrækkelig langt borte? Et falder mig ind. Skulde ikke stumper af min artikel kunne benyttes som uddrag af et privat brev fra mig? Gør, hvad Du og Thoresen finder for godt; men forebyg den skæbnesvangre mulighed at eftertryksudgaven af mine bøger får se lyset. Endnu engang, tak for dit brev, og en venlig hilsen til din ærede frue. – Kommer jeg lykkelig ud over denne lurvede sag, så er det min agt til sommeren at komme hjem for at være med at fejre det 1000-årige rige. Det eneste der ved denne lejlighed skulde holde mig tilbage, var tanken om vore folkelige politiske Chiliaster. – Lev hjertelig vel! Din hengivne Henrik Ibsen. P. S. Jeg skriver til Thoresen idag. Til Oplysning om Attentatet paa min literaire Eiendom. I Begyndelsen af Aaret 1857 tilstillede jeg fra Bergen, hvor jeg dengang opholdt mig, norsk «Illustreret Nyhedsblad»’s daværende Redakteur P. Botten-Hansen Manuskriptet til mit Skuespil «Fru Inger til Østeraad», for ved hans Medvirkning at faae det trykt i Christiania. Som Svar paa min Henvendelse foreslog Botten-Hansen mig, imod et opgivet ubetydeligt Honorar, at lade Stykket trykke i «Nyhedsbladet», i hvis Spalter Arbeidet da ogsaa fremkom, samtidig med at Bladets Eier, Bogtrykker H. J. Jensen, lod tage nogle Hundrede Separat-Aftryk, der for hans Regning solgtes i Boghandelen. Af det tilbudte Honorar maatte jeg ved min paafølgende Ankomst til Christiania lade mig nøie med lidt over det halve, da Bladets Eier til enhver Tid, naar Betaling skulde skee, viste sig ude af Stand til at opfylde sine Forpligtelser. Strax efter Nyaar 1858 indleverede jeg til Christiania Theater mit, da netop fuldførte, Skuespil «Hærmændene paa Helgeland», men fik det nogen Tid efter paa Grund af Omstændighederne tilbagesendt. Manuskriptet blev derefter af mig overladt til «Illustreret Nyhedsblad» for at benyttes til et Præmiehefte eller en Nyaarsgave for Bladets Abonnenter, hvorhos Bladets Eier begjærede og erholdt mit Samtykke til, imod det fastsatte Honorar, at trykke Bogen i et Oplag paa 2200 Exemplarer, deri iberegnet det Antal Exemplarer, som skulde tildeles Abonnenterne. Foranstaaende er, for de to omhandlede Skuespils Vedkommende, den fulde og hele Sandhed betræffende mit literaire og juridiske Forhold til «Illustreret Nyhedsblad» og dets Eier. At Udgiveren af en Tidende, naar ikke anderledes er bestemt, ingensomhelst Ret har til at disponere over et literairt Bidrag udenfor Bladets Omraade og overhovedet udenfor den Begrændsning, hvorunder Bidraget er blevet ham overladt, vil være indlysende for Enhver og kan belægges med utallige Exempler fra det praktiske Liv. Jeg skal her anføre nogle faa. Mit Skuespil «Kjærlighedens Komedie» har i sin Tid været overdraget «Illustreret Nyhedsblad» i samme Øiemed som «Hærmændene paa Helgeland», og dog har jeg upaatalt kunnet foranstalte en ny Udgave af Bogen. Det Samme er Tilfældet bl. A. med mine to større Digte «Paa Vidderne» og «Terje Vigen». Heller ikke har «Morgenbladet» gjort Fordring paa Eiendomsretten til mit «Ballonbrev», som mod Honorar har været optaget i dets Spalter. Ligesaa uanfægtet af «Aftenbladet» og «Christianiaposten» har Herr B. Bjørnson i sine «Smaastykker» kunnet optage «En glad Gut» og «Mellem Slagene», hvoraf det ene fra først af udkom som Feuilleton og det andet som Tillægshefte til de nysnævnte Aviser. Endelig skal jeg nævne Herr V. Bergsøes «I Sabinerbjergene», der uden Forhindringer har kunnet gaae fra nærværende Blad over i Boghandelen. Og dog er det under aldeles analoge Forhold, at man for Tiden i Christiania eftertrykker mine Arbeider! Men selv for det aldeles umulige Tilfælde, at «Nyhedsbladet»’s Eier ved de mellem mig og hans Blad foregaaede Transaktioner skulde have erhvervet en saa extraordinair Ret, vilde dog hans Foretagende være en grov Forgribelse paa fremmed Gods. For nogle Aar siden gik nemlig Bogtrykker Jensen fallit. Eet af to maa altsaa være Tilfældet. Enten har han, da han overgav sit Bo til Skifteretten, opført Forlagsretten til mine Værker blandt Boets Aktiva, – og i saa Fald er Retten gaaet over paa andre Hænder; eller han har lagt Dølgsmaal paa denne Eiendomsgjenstand; men hans fuldstændige Mangel paa Ret er i begge Tilfælde lige klar. Jeg tillader mig derfor at gjentage min tidligere Opfordring til samtlige danske Boghandlere, og særlig til den danske Boghandlerforening, om ikke at række Haanden til denne vistnok enestaaende Spekulation, der af mig vil blive indanket for de norske Domstole. Dresden, den 15de Oktober 1871. Henrik Ibsen. Dresden, 28de Oktober 1871. Kære Birkeland! Det er meget slemt at mine venners råd om ikke at anlægge proces mod eftertrykker Jensen skal have havt det af Dig i dit sidste venskabelige brev antydede resultat. Jeg ser mig imidlertid herved bestyrket i min anelse om at eftertrykkeren kalkulerede rigtigt når han ved at udplyndre mig gjorde regning på bistand af det norske publikum. Det er mig derfor kært at jeg ikke har spildt et ord på dette publikum, men kun henvendt mig til det danske, hos hvilket jeg visselig ikke vil være udsat for en lignende behandling. Jeg tror ikke at mine stykker i tre år har været ude af boghandelen. Men selv om så var er det dog umuligt at jeg skulde have tabt min ejendomsret. Du må forvexle bestemmelsen med noget andet. I de civiliserede lande gælder den regel at når en boghandler har tilkøbt sig forlagsretten til en afdød forfatters værker og i et længere tidsrum holder dem ude af handelen, så falder forlagsretten under visse omstændigheder i det fri. Anderledes kan det dog vel heller ikke være i Norge. Det har hidtil ligget i min og min forlæggers interesse ikke at foranstalte nye oplag af disse skuespil. I en rationel boghandel er det et princip ikke at overfylde bogmarkedet med en og samme forfatters værker, således at det ene går i vejen for det andet. Siden marts måned 1866 har jeg på Hegels forlag udgivet 13 forskellige udgaver af mine skrifter. Der har ikke været plads til mere; det var med vanskelighed at vi fandt tidspunkter for «Kærlighedens Komedie» og «Kongsemnerne», at kile flere gamle sager ind iblandt det nye har været en umulighed. Og over alt dette skulde ikke en forfatter selv være rådig! Jeg gentager det, det er umuligt; ikke engang i Norge kan barbariet og brutaliteten være drevet til en slig højde. Indlagt sender jeg min svoger Thoresen en fuldmagt, som bedes udfyldt, og hvorefter han bemyndiges til at lade anlægge proces mod eftertrykkeren og hans bevislige hjælpers hjælpere. Til advokat foreslår jeg J. Ebbel. Taber jeg denne proces, så har jeg derved opnået at rejse den norske nation og navnlig dens lovgivning en vel fortjent skamstøtte. Denne affære vil efterlade et ar i mit sind om jeg så blev hundrede år gammel. Det eventuelle honorar fra Hegel for disse to stykker havde jeg bestemt til anskaffelse af det nødvendige indbo for at kunne vende tilbage til hjemmet, hvilket jeg syntes jeg måtte af hensyn til min lille gut, der her går og blir udlænding. Og i det sted får jeg nu procesudgifter. Hvad jeg i Danmark og Sverig tjener, det går med til processer om min ubestridelige ret i hjemmet!! Fra nu af må jeg altså betragte mig som fuldstændig hjemløs. Jeg ved at det ikke vil være enkelte af mine venner imod. Jeg ved godt at enkelte mener jeg i deres interesse bedre kan forrette bulbidertjeneste her ude end hjemme, og at man derfor ikke ønsker mig hjem. Nu har man fåt det efter ønske. Tak for din bistand i denne sag, og bring ligeledes min tak til de øvrige trofaste; vedlagte kort er Du nok så god at besørge Din hengivne Henrik Ibsen. P: S: Jeg skriver til min svoger idag og sender ham derfor den nævnte fuldmagt direkte. 30/10. 71. H. I. Til assessor O. A: Bachke! Kære Bachke! Tillad mig at takke Dig på det hjerteligste for dine to fortreffelige og venligt-sindede opsatser i Mgbl: Jeg havde troet at disse udtalelser skulde have standset den påtænkte plyndring; jeg har desværre taget fejl. – Skulde det ikke være gørligt at få en tidsmæssig lovgivning i literære sager hjemme? Loven beskytter laxen i vore elve og vildtet på fjeldene; forfatterne derimot synes man at sætte i klasse med rovdyrene; man gør sit bedste for at udrydde dem. – Eine Rechtfertigung. Aus Dresden. In Nr. 40 Ihrer Wochenschrift haben Sie einen Brief aufgenommen, in welchem ich, der unterzeichnete norwegische Dichter, als Einer genannt werde, welcher, obwohl seit langem die deutsche Gastfreundschaft in Dresden genießend, dennoch in einer Sammlung lyrischer Gedichte, die im Anfang dieses Jahres herausgegeben sind, sich über Deutschland und das deutsche Volk in einer Weise geäußert habe, die durchaus kränkend für den deutschen Leser sein müsse. Indem ich Ihnen für die rücksichtsvollen Bemerkungen, mit welchen Sie in Ihrem Blatte den fraglichen Brief begleitet haben, meinen verbindlichsten Dank sage, ersuche ich Sie um die Erlaubniß Folgendes hervorzuheben. Ihr Correspondent führte zwei Stellen als Beweise für seine Behauptung an. Zuerst nennt er einige Zeilen aus einem Gedichte, in welchem ich eine Nilreise schildre, die ich im Jahre 1869, auf die Einladung des Vicekönigs von Egypten, die Ehre hatte mit einer Anzahl Herren von verschiedenen europäischen Nationalitäten zu machen. Diese bunte Gesellschaft stelle ich scherzender Weise unter dem Bilde von Noahs Arche dar, und es ist mir unbegreiflich, daß meine harmlosen Aeußerungen für irgend einen der Reisegefährten hätten beleidigend sein können, ausgenommen vielleicht für mich selbst, den ich als einen Bären vom äußersten Thule bezeichne. Auf diese Stelle scheint indeß der erzürnte Korrespondent kein sehr großes Gewicht zu legen, ein um so viel größeres aber auf eine andere aus meinen Gedichten, worin ich Deutschland «das Land der Lüge» genannt haben soll. Ja, in der That, wenn es sich so verhielte, hätte er vollen Grund entrüstet zu sein. Aber es verhält sich keinesweges so! Das fragliche, vor etwa sieben Jahren in Rom niedergeschriebene Gedicht redet durchaus nicht von dem deutschen Volke, sondern nur von einer Politik und einer Diplomatie, auf welche jenes damals wenig oder gar keinen Einfluß hatte, und welche eben einige Monate vorher meinem skandinavischen Vaterlande eine noch blutende Wunde geschlagen hatten. Ich wiederhole es: Nicht gegen das deutsche Volk habe ich meinen Zorn gerichtet. Ein Dichter haßt die Einzelnen nicht. Ein Dichter kann Ideen, Principien, Systeme hassen, doch nie Individuen. Ueberhaupt bitte ich Sie, das im Auge zu behalten, daß ich die Gastfreundschaft, die mir im Jahre 1871 zu Theil ward, durch Ausdrücke in einem Gedichte vom Jahre 1865 unmöglich habe verletzen können. Drei Jahre meines freiwilligen Exils habe ich in Deutschland zugebracht. Meine Verhältnisse erlauben mir meinen Aufenthalt nach meinem Gefallen zu wählen; dennoch wählte ich Deutschland. Mein einziger Sohn wird in einem deutschen Gymnasium unterrichtet. Deutet das auf Deutschenhaß? Ich habe mein Bestes gethan um die deutsche Literatur in meinem Vaterlande auszubreiten, und will hier nur erwähnen, was gerade am nächsten liegt, daß die Dramen «Die Valentine» und «Graf Waldemar» in meinem eigenen Hause und unter meiner Aufsicht übersetzt worden sind, so daß sie auf unserem Nationaltheater mehrmals aufgeführt werden konnten und dazu beigetragen haben, dem deutschen Dichter auch in meinem Vaterlande einen hoch geehrten Namen zu schaffen. Ist dies Alles mit einer blinden Abneigung gegen die deutsche Nation zu vereinen? Während des letzten Krieges habe ich, wie andere Ausländer, nach Kräften dazu beigetragen, die Noth, welche die allgemeine Wohlthätigkeit in Anspruch nahm, zu lindern. Eine hiesige arme Wittwe, deren beide Söhne der Fahne folgten, bezog ihre wesentliche Privat-Unterstützung von mir. Nachdem der Krieg aufgehört, nahm ich mich eines verwaiseten Kindes an und bezahlte sein Schulgeld, denke auch noch fernerhin damit fortzufahren. Keineswegs führe ich dies als etwas besonders Verdienstvolles an; ich finde es ganz natürlich. Aber einem mißdeuteten Ausdrucke in einem sieben Jahre alten Gedichte gegenüber, halte ich mich für berechtigt, Thatsachen von jetzt anzuführen. Daß ich mich in gewissen, noch schwebenden, internationalen Fragen auf skandinavische und nicht auf deutsche Seite stelle, wird kein vorurtheilsfreier Deutscher mir vorwerfen. Vollkommen huldige ich dem Worte des deutschen Dichters: Es soll der Sänger mit dem König gehen! Würde ich aber, als ein Sohn meines eigenen Vaterlandes, Ihre Achtung bewahren können, wenn, in den eben erwähnten Fragen, der skandinavische Sänger mit dem König von Preußen ginge? So hoffe ich eine genügende Erklärung gegeben zu haben, nicht allein Ihrem entrüsteten Correspondenten gegenüber – ich sehe mit Bedauern, daß ich in ihm einen sonst wohlwollenden Leser meiner Werke gekränkt habe – sondern auch gegenüber den vielen ausgezeichneten Männern, welche mir hier die Ehre erwiesen, mir mit Freundlichkeit entgegen zu kommen. Henrik Ibsen. Om slige sager kan det ikke nytte at henvende dig til den G. boghd derom må du henvende dig til mig selv. Fru Inger er utilgængelig endnu – den skal slå ned som en bombe samme dag eftertrykker Jensen byder sine koster tilfals – Dresden den 27de December 1871. – Kære herr Hegel! Herved tillader jeg mig at frembære vor hjerteligste taksigelse for den smukke og værdifulde gave, hvorved De i en så væsentlig grad har bidraget til at skaffe os alle en behagelig juletid. Fru Dunkers bog vil visst finde en stor læsekreds, navnlig i Norge, hvor jeg ved at den har været imødeset med stor forventning. Mit nye arbejde går uopholdelig fremad. 1ste Afdeling: «Julian og visdomsvennerne» i tre akter ligger allerede færdig i renskrift. Den udgør netop 100 sider; men jeg sender Dem intet deraf, da jeg antager at De ønsker det hele forinden De lader trykningen begynde. På anden afdeling arbejder jeg nu flittigt, og denne vil gå raskere fra hånden og blive betydelig kortere; tredje afdeling bliver derimod noget længere; antagelig kommer det hele til at udgøre mellem 280–300 sider, altsammen i prosa, og i formen nærmest sluttende sig til «Kongs-emnerne». Af de norske aviser erfarer jeg med glæde at Bjørnson nu endelig opgiver sin journalistiske virksomhed, der har gjort ham så megen skade; jeg hører desværre at det imidlertid skal være tvivlsomt hvorvidt han i pekuniær henseende vil kunne slippe helskindet fra «Folkebladet», der skal have pådraget sig en ikke ubetydelig gæld; dog, hvorledes det end går hermed, så er det alligevel bedre, end om han fortsatte denne for ham og andre fordærvelige trafik. Jeg har i den senere tid været indviklet i en tysk polemik. Tidsskriftet «Im neuen Reich» der udkommer i Leipzig under redaktion af Alfred Dowe og Gustav Freitag, har anfaldt mig for nogle i mine digte forekommende ytringer om Tyskerne. Krigen er derfra gåt over i «Constitutionelle Zeitung» og nogle andre mindre betydende blade. Jeg har naturligvis måttet tage til genmæle og har værget mig så vidt at jeg håber min stilling her bliver holdbar i nogen tid idetmindste. Tør jeg bede Dem være af den godhed at sende mig 36 Thaler preussisk? Jeg frygter nemlig for at komme i forlegenhed inden den sædvanlige kvartalsforsendelse fra Kristiania kan indløbe. – Forhåbentlig har De i sin tid modtaget universitets-bibliothekets bøger? Jeg har været noget i uro derover, fordi vedkommende postembedsmand hersteds sagde mig at indpakningen ikke var rigtig forsvarlig. Skulde dette have foranlediget nogen skade på indbindingen eller andet, så ønsker jeg naturligvis at erstatte samme; at pakken er fremkommen ved jeg deraf at jeg her har fåt tilbagebetalt et fejlagtigt beregnet portobeløb, hvorpå man ved Kbhvns postkontor havde gjort opmærksom. Fru C: Collett opholder sig her i denne tid. Hun tænker på at begive sig til Rom; jeg tvivler imidlertid på at hun kommer videre; thi hun er uden alt begreb om hvorledes man skal indrette sig på en rejse. Skulde De se G: Brandes, beder jeg Dem hilse ham fra mig; jeg tilskriver ham snart. – Og hermed vil jeg hjerteligst takke Dem for alt godt i det forløbne år; og modtag, De og Deres søn, vore bedste ønsker for det kommende! Jeg håber temmelig sikkert at vore fælles foretagender i dette sidstnævnte vil løbe af til gensidig tilfredshed. Deres hjertelig hengivne Henrik Ibsen. Dresden den 8de Januar 1872. – Kære herr Hegel! Bliv ikke vred fordi jeg atter ulejliger Dem med et par ord! I mit brev af 27de December, hvilket De forhåbentlig har modtaget, tillod jeg mig at anmode Dem om godhedsfuldt at sende mig 36 Thaler preussisk. Da jeg imidlertid i denne anledning endnu intet har hørt fra Dem, begynder jeg at blive urolig og tænker mig muligheden af at pengene kunde være bortkomne undervejs. Fra Kristiania har jeg, af mig uforklarlige grunde, heller ingen remisse modtaget, og befinder mig derfor i forlegenhed. Hvis De med omgående post vilde sende mig 75 Thaler, beviste De mig en stor tjeneste. Undskyld, at jeg i denne travle tid volder Dem ulejlighed! Modtag de hjerteligste ønsker for Dem og Deres søn i det nye år! Deres stedse hengivne Henrik Ibsen. Dresden den 12te Januar 1872. – Til direktionen for Kristiania theater! Som dramatisk forfatter er det mig naturligvis af vigtighed under min fraværelse fra hjemmet at kunne, gennem pålidelige meddelelser, følge theatrets virksomhed og standpunkt betræffende dets præstationer, dets kunstneriske kræfter og andet lignende, om hvilket den offentlige bladkritik ikke altid kan være mig tilstrækkelig orienterende. For et par år siden anmodede jeg derfor den daværende theaterbestyrelse om at der måtte holdes åben en friplads i parkettet til afbenyttelse for min svoger, bureauchef J. H. Thoresen, – en anmodning, på hvilken theatrets foresatte med beredvillighed indgik. I disse dage har jeg af «Morgenbladet» erfaret at samtlige fribilletter fra nytår af er inddragne, for, som jeg må formode, kun delvis igen at fornyes. Jeg tillader mig i den anledning at forespørge, om min fribillet hører blandt de inddragne og ikke igen fornyede? Er dette tilfældet, vil jeg være theaterbestyrelsen taknemmelig for en meddelelse derom, da jeg i så fald må træffe andre foranstaltninger for at vedligeholde forbindelsen med vor scene under min fraværelse. ærbødigst Henrik Ibsen. Dresden den 19de Januar 1871. – Kære herr Hegel! Jeg takker Dem forbindtligst for de modtagne 75 Thaler og beder Dem gentagende om undskyldning fordi jeg har ulejliget Dem midt i den travleste tid. Det beror på en misforståelse når De tror at «Julian» er så vidt fremskredet at trykningen skulde kunne påbegyndes i næste måned. Første afdeling er færdig; jeg arbejder på anden afdeling; men tredje afdeling er slet ikke skreven endnu! Dog vil denne sidste gå forholdsvis hurtigt fra hånden og når jeg regner tiden rummeligt, håber jeg visst at alt vil kunne være i Deres hænder i løbet af Juni måned. De franske typer vil passe ypperligt til dette antike sujet ligesom, efter hvad jeg synes, til mine bøger overhovedet. En stor og glædelig overraskelse var det mig at erfare at 2det oplag af «Kongs-emnerne» allerede er udsolgt, og det vil være mig kært at se den nye udgave med de nysnævnte typer. Jeg skal med omhyggelighed gennemse mit exemplar af stykket, og skulde der, mod formodning, være noget at rette, så tillader jeg mig at tilskrive Dem derom. – Professor Rovsings bog om retskrivningsspørgsmålet er særdeles godt skreven, men det vil være aldeles umuligt for ham eller for nogen anden at standse strømmen. Den nye retskrivnings indflydelse på det dansk-norske bogmarkeds udvikling i Sverig vil snart vise sig; næsten i hvert eneste brev, jeg modtager derfra, udtales under forskellige former den forsikkring at vore bøger i den nye dragt dersteds læses lige så let som svensk. Og hvad er så egentlig dette nye? Intet andet end en udrensning af de forvanskninger, som er kommet ind i tidernes løb, og en tilbagevenden til det oprindelige og sprogrigtige! – Når De forresten træffer Professor Rovsing, beder jeg Dem hilse ham og hans familje fra mig og takke for det behagelige samvær i Rom. Fru Collett opholder sig fremdeles her og tilbringer tiden med at ærgre sig; hun agter sig til Italien, men når og om hun kommer afsted, ved jeg ikke. Hun er en meget begavet men højst ulykkelig natur. – Hvad Bjørnson angår, da frygter jeg for at han har noget nyt isinde. Af aviserne ser jeg nemlig at hans ven, Stjernström, tænker på at grundlægge et stort theater i Stockholm. Mon ikke Bjørnsons svenske rejse står i forbindelse hermed? Hjertelige hilsener til Dem og Deres søn fra Deres stedse hengivne Henrik Ibsen. Dresden den 7de Februar 1872. – Kære herr Hegel! Som svar på Deres venlige skrivelse af 4de dennes skynder jeg mig at meddele at jeg ingen rettelser finder at burde foretage i «Kongs-emnerne», hvorfor trykningen altså straks kan påbegyndes. Skulde muligens en eller anden trykfejl findes i 2det oplag, stoler jeg i så henseende på Deres omhyggelige og kyndige korrektør. Til de i Deres brev nævnte venner beder jeg Dem overbringe min varmeste genhilsen. Jeg lever temmelig ensomt her, og glæder mig altid ved at erfare at man har mig i venlig erindring hjemme. «Den skotske Kvinde» har jeg læst med stor interesse, mest for de fortrinlige skildringer af tid, sæder og skikke; der er i alt dette en sandhed og nøjagtighed, som vistnok hidindtil står uovertruffen. Karaktererne forekommer mig derimod mindre ejendommelige, skønt vistnok fuldkommen svarende til tid og omstændigheder. Jeg kan imidlertid ikke nægte at jeg for mit vedkommende foretrækker Evalds romaner af nutidslivet, især «Johannes Falk» og «Familien Norby.» – Tør jeg bede Dem vise mig den store tjeneste at lade købe for min regning og sende mig under korsbånd et exemplar af Bresemanns danske gramatik for tysktalende. Der er nemlig påkommet vor omgangskreds af damer et raseri efter at lære dansk, og et sådant hjælpemiddel savnes. Med de bedste hilsener til Dem og Deres søn tegner jeg mig Deres hjertelig hengivne Henrik Ibsen. P. s. Skulde mod formodning min hukommelse slå mig fejl og den ovennævnte bog ikke existere ønskede jeg gerne en anden til øjemedet svarende. H. I. Dresden den 16de Februar 1872. Kære og højstærede herr etatsråd! Under 22de f: m:, samme dag jeg havde den fornøjelse at modtage Deres sidste venlige brev, tilskrev jeg, overensstemmende med Deres ønske, det norske «Aftenblads» ejer og frembar for ham Deres og foreningens tak for den fra hans side viste opmærksomhed. Jeg har derefter givet min forretningsfører i Kristiania ordre til at betale portoen for bladet. Den sag er altså i orden. Når jeg ikke allerede i forrige år har tilskrevet Dem og berigtiget restbeløbet af vort mellemværende, så er grunden den at jeg har forudset at De og foreningen vilde kunne behøve min mellemkomst i avisanliggender, da det vistnok er forbundet med mange vanskeligheder at skulle sende penge fra Rom til Norge. Indlagt tillader jeg mig at fremsende et brev til fru C: Collett, der har opholdt sig nogen tid her og for et par uger siden afrejste til Rom, hvorhen jeg antager at hun nu må være kommen. Det har gjort mig meget ondt at erfare den sorg, som har truffet Runebergs. Også her hersker forskellige epidemiske sygdomme; men til dato er vi heldigen blevne forskånede. – De kan tro jeg tænker ofte tilbage på de fire herlige år i Rom; men til næste år vender jeg dog rimeligvis tilbage til Kristiania; håbet om endnu engang at gæste Italien opgiver jeg imidlertid ikke. Efter sidste krig er alting blevet forskrækkelig dyrt her i Tyskland. Heldigvis er mine indtægter i samme grad blevne forøgede, så at vi kan leve uden bekymring; nye oplag udkommer jævnlig af mine bøger, og jeg er stadig beskæftiget med noget nyt. I denne vinter arbejder jeg på et omfangsrigt dramatisk værk, der antagelig bliver færdigt i løbet af sommeren. Jonas Lie med familje agter vel for længere tid at fæste bolig i Rom? Tør jeg bede Dem lade indlagte billet komme ham ihænde? Skulde professor Munchs være ankomne, håber jeg De viser mig den godhed at hilse dem; de besøgte os på nedrejsen her i Dresden. Alle de andre gamle Romere må De heller ikke forglemme. Jeg bevarer dem alle i hjertelig erindring; men hvem der i den hele række indtager den første plads, – det, kære fortræffelige herr etatsråd, – det behøver jeg ikke at sige Dem. Med de bedste ønsker tegner jeg mig Deres stedse hengivne Henrik Ibsen. Dresden den 22de Februar 1872. – Kære svoger! Endelig, efter mange opsættelser, skrider jeg idag til at besvare Deres venskabelige brev af 3die f: m: der ankom samtidigt med postanvisningerne for min gage i 4de kvartal forrige år. Under de nuværende tyske pengeforholde vil det fremdeles falde mig billigst at modtage mine penge i nys nævnte form, – hvilket jeg i anledning af det forestående kvartalskifte tillader mig at bemærke. Med Deres brev fulgte et detailleret opgør af de pengebeløb, De for mig har havt under forvaltning. Da jeg i forrige år bad Dem opgive mig hvor stort beløb der for mig endnu indestod i kreditkassen, lå det naturligvis ikke i fjerneste måde i min tanke at begære noget regnskab; et opgivende af summen vilde have været mig fuldkommen tilstrækkeligt. Jeg håber også at De heller ikke har opfattet min anmodning anderledes. Regnskabet viser mig forøvrigt først ret slående, hvilket arbejde og hvilken besvær, jeg i disse år har voldt Dem; jeg takker Dem hjerteligst, og intet skulde være mig kærere end hvis omstændighederne vilde føje sig så at det kom til at stå i min magt i gerning at vise min erkendtlighed. – At engagere advokat Stang i processen mod Jensen, var en ypperlig ide, som jeg nu bagefter kun kan forundre mig over ikke straks faldt mig ind. Jeg er ganske enig i Deres hele betragtning, og lover mig meget af Stangs naturlige had til vedkommende person. Sagfører Nandrup bør betales de foreslåede 100 Spd. Tillad mig imidlertid i denne anledning at stille en fortrolig forespørgsel til Dem. 30 Spd af min gæld til Nandrup hidrører oprindelig fra en af mig i sin tid for Hans indgået kautionsforpligtelse til en skrædder i Kristiania; andre 30 Spd har jeg udbetalt som min anpart på en for ham endosseret veksel-obligation. Jeg kender jo ikke så nøje til Hans’s økonomiske stilling for øjeblikket; hans funktion som konstitueret sorenskriver er vel ophørt, – men spørgsmålet er dette: tror De han er istand til og villig til at lade overføre på sig de nævnte 60 Spd af mine forpligtelser til Nandrup? Dette er en delikat sag. Jeg vil ikke for nogen pris såre Hans med et forslag, som han muligens måtte se sig nødt til at afvise; jeg henvender mig derfor i fortrolighed til Dem alene. Jeg beder Dem derhos om ikke at udtyde denne henvendelse som noget bevis på smålighed fra min side. De vil være enig med mig i at jeg lige over for mine allernærmeste har visse forpligtelser som jeg ikke kan eller tør bortsé fra. Den lille kapital, som det i disse år har lykkets mig at opspare, må fremdeles forøges, hvis Susanna og Sigurd skal være blot nogenlunde sikrede for alle mulige eventualiteter. Dette hensyn går mig for alt. Jeg kan jo heller ikke vide om ikke min literære produktionsevne med tiden vil aftage; nye oplag af mine bøger kan jeg ikke hvert år med fuld sikkerhed regne på; jeg må altså arbejde hen til, ved hjælp af en årlig rente, at supplere min gage således at jeg har en tilstrækkelig og sikkert påregnelig årsindtægt. Jeg lægger derfor sagen i Deres hænder, fuldkommen tilfreds med hvad De foreslår eller foretager, – og fuldt forvisset om ikke at blive mistydet. Siden vi er kommet ind på dette slags ting vil jeg, som en absolut hemmelighed, og for Dem alene, gøre Dem en meddelelse, som jeg ofte har tænkt på ikke at burde forholde Dem. Angående de 30 Spd, som Deres moder i sin tid fik lånt af mine penge, har De været genstand for en liden mystifikation. Deres moder har nemlig aldrig erholdt eller kunnet erholde mit samtykke, efterdi hun aldrig med et ord har begæret et sådant. Sagen var mig fuldkommen fremmed, da De underrettede mig derom. Dette er naturligvis betydningsløst for så vidt som Deres moder jo har vidst, at jeg, på opfordring, vilde have indvilget; og det er derfor kun for fremtidige muligheders skyld at jeg har troet at burde indvie Dem i sagens rette sammenhæng. At dette må blive en lukket bog for enhver somhelst tredjemand forstår sig af sig selv! Kom blot den ringeste antydning deraf for Deres moders øre, vilde det umuliggøre enhver fri og ugeneret omgang mellem hende og mig; – altså taushed! – Mit nye arbejde skrider raskt fremad. Af «Kongs-emnerne» er Tredje oplag under pressen i København. «Brand» er udkommet i tysk oversættelse i Cassel. «De unges forbund» lokaliseres for Wiener-theatret. En oversættelse af «Kongs-emnerne» har jeg i manuskript modtaget til gennemsyn. At jeg har været indviklet i en tysk polemik ved De måske. Forresten alt ved det gamle. Vinter har vi næsten ikke havt iår. Hjertelige hilsener fra os alle, og gentagende tak for al Deres utrættelige hjælp og bistand! Deres stedse hengivne Henrik Ibsen. Dresden den 24de Februar 1872. – Til den kongelige norske regerings departement for kirke- og undervisnings-væsnet. Ved i begyndelsen af året 1869 at indgå til det kgl: departement med en ærbødigst ansøgning om et rejsestipendium i det øjemed, under et ophold i Sverig, at gøre mig bekendt med de kunstneriske, literære og sociale tilstande dersteds, tillod jeg mig at give mit andragende form af en rejseberetning, hvoraf departementet således vil have havt anledning til at kontrollere den måde, hvorpå jeg indtil da havde benyttet de mig af statens midler tilståede gentagne rejsebidrag. Efter at omhandlede stipendium for en del var blevet mig bevilget, begav jeg mig til Sverig, hvor jeg, navnlig i Stockholm, studerede de offentlige muséer og kunstanstalter, hvorhos jeg ved en overordentlig forekommenhed fra myndighedernes side sattes i stand til grundigt at lære at kende det svenske undervisningsvæsen, dets standpunkt, dets grundsætninger og dets hele indre og ydre sammenhæng med folkets ejendommelige karakter og historie. I September måned erholdt jeg officiel indbydelse til at overvære Suez-kanalens åbning, og uagtet mit studium af de svenske tilstande og forhold endnu ikke var afsluttet, anså jeg det for uforsvarligt og uforenligt med grundplanen for hele mit lange ophold i udlandet at lade en sådan aldrig tilbagevendende anledning til belærelse gå unyttet forbi. Jeg begav mig derfor straks over Dresden og Paris til Egypten, hvor jeg indtraf henimod midten af Oktober måned og deltog i den af vicekongen for omtrent 60 europæiske herrer foranstaltede expedition opad Nilen indtil et stykke ind i de nubiske distrikter. Expeditionen, hvis øjemed for vicekongens vedkommende var, gennem os indbudne at henlede de forskellige europæiske nationers opmærksomhed dels på landets mindesmærker fra oldtiden og dels på de af den nuværende regering i storartet målestok foretagne foranstaltninger til egnenes og befolkningens opkomst, lededes af samtidens mest fremragende egyptologer efter en af vicekongens direktør for de nationale kunstskatte, Mariette Bey, forud lagt plan. Her havde jeg således den rigeste og fyldigste anledning til at erhverve et grundlag for de studier af græsk og romersk arkitektur og skulptur, som jeg under mit fireårige ophold i Italien med forkærlighed havde hengivet mig til. I midten af November vendte expeditionen tilbage til Kairo, hvorfra vi afgik til Port Saïd, deltog i kanalens indvielse, passerede denne indtil det røde hav, vendte atter tilbage til Kairo og afgik endelig derfra over Alexandria til Europa, på hvilken rejse jeg foreløbig standsede i Paris for at gøre mig bekendt med de derværende kunstsamlinger, og indtraf i løbet af vinteren igen her i Dresden. Denne rejse foretog jeg vistnok, som nævnt, i egenskab af indbuden gæst; men det er en selvfølge at den ikke desto mindre forvoldte mig meget betydelige udgifter. Enhver, der kender de østerlandske forhold, vil vide at pengegaver, foræringer og lignende udtællinger under forskellige former og ved mangfoldige anledninger dersteds kræves i et omfang, hvortil man i Europa ikke har noget tilsvarende. Det selskab, jeg befandt mig i, de kredse, hvormed jeg kom i berørelse, og navnlig den egenskab, man dernede tillagde mig og min medrejsende landsmand, som repræsentanter for vort fædreland, nødte mig desuden til mere at indrette mig efter rigmandens end efter mine egne vilkår. Hertil kommer at jeg naturligvis for egen regning måtte bestride opholdet i Paris; thi indbydelsen og den dermed forbundne fri befordring gjaldt på tilbagerejsen kun dertil. Denne min ærbødige skrivelse, hvis hensigt er at ansøge om et fornyet stipendium, skulde imidlertid alligevel ikke være fremkommet, såfremt ikke et i afvigte høst i Kristiania foretaget ulovligt indgreb i min literære ejendomsret havde foranlediget en gennemgribende forstyrrelse i de af mig og min danske forlægger trufne dispositioner, sigtende til udgivelse af mine ældre arbejder, og derved påført mig en meget betydelig og meget følelig forringelse af min sikkert påregnede indtægt såvel for indeværende som for næste år. Endvidere tillader jeg mig at bemærke, at ihvorvel min egyptiske rejse har været af en for min udvikling, og navnlig for mit fri overblik over kulturhistoriens gang, uvurderlig betydning, – så vil dette åndelige rejse-udbytte dog ikke kunne siges at være fuldstændig nyttiggjort forinden jeg er bleven sat i stand til under et gentaget grundigt studium af det berlinske egyptologiske museum at udfylde, hvad der endnu mangler mig til hel og fuldstændig forståelse af den egyptiske arkitektur og skulptur samt af disses sammenhæng med de tilsvarende antike kunstformer i Europa. Næste år vil familjehensyn nøde mig til at vende tilbage til hjemmet. Allerede iår havde jeg tænkt at kunne tiltræde hjemrejsen; men en ny omfangsrig digtning gør mig dette umuligt. Den sindets uro, som nødvendigvis er forbunden med ombytning af opholdssted og med genindtræden i omgivelser, der, efter et mere end otteårigt fravær, i mange henseender er blevne mig fremmede, vilde ikke kunne undgå at efterlade uheldige spor i et ufuldført arbejde, hvis indre struktur i særlig grad påkræver en hel og ensartet støbning. I henhold til de i foranstående på forskellige punkter dels anførte dels antydede grunde, og under særlig påpegen af de med en hjemrejse og en bosættelse i hjemmet forbundne betydelige omkostninger, tillader jeg mig derfor herved at ansøge det kgl: departement om: at der af de for indeværende år af toldkasserer Schæffers legat til uddeling bestemte midler må blive mig bevilget et stipendium stort 450 Spd:, for derved at sætte mig i stand til at afslutte mine kunsthistoriske studier og derefter i sommeren 1873 at vende tilbage til hjemmet. ærbødigst Henrik Ibsen. I Anledning af Deres igår modtagne skrivelse, dateret 14de Febr, må jeg beklage at samme i flere fornødne punkter er for lidet oplysende til at jeg skulde kunne se mig istand til at afgive noget bestemt svar paa den fremsatte anmodning. De henvender Dem til mig som medlem af Haralds-komitéen, men jeg får ikke vide, om henvendelsen er at betragte som udgaaet fra Dem personlig, eller i følge en fattet komité-beslutning. Jeg maa forudsætte det første, thi i modsat fald turde jeg have kunnet forvente en henvendelse fra den samlede komité. Dernæst savner jeg kundskab om hvorvidt Haralds-komitéens kompetence strækker sig udenfor Anskaffelsen af monumentet samt udenfor den med sammes indvielse forbundne lokale festligheder, – med andre ord, om hvorvidt Haraldskomitéen er at betragte som festkomité for det hele land. – Hvis dette ikke er tilfældet indser jeg ikke at nævnte komité vil have den fornødne myndighed til at foranstalte en af mig muligens digtet kantate afsungen i landets samtlige kirker. Endelig forstaar jeg ikke ganske hensigten med Deres yttring at De tror Herr Jonas Lie også vil indsende en sang. Hvis hermed skal antydes at man har henvendt sig til flere for gjennem et slags konkurrance at udvælge det formentlig bedste så tjener hermed til Underretning at jeg ønsker at forblive udenfor. Under alle omstændigheder forekommer mig tiden for festforberedelserne og for programmets endelige vedtagelse nu at være rykket så nær, at jeg må reservere mig imod ethvert ansvar lige over for de ulemper, som en muligen fortsat og tilsidst muligen resultatløs korrespondence med mig om denne sag kunde foranledige. Dresden den 29de Febr 1872. Henrik Ibsen Til Hr Joh Lorange Skudesnæshavn. Dresden den 2den Marts 1872. – Kære herr Hegel! Undskyld at jeg idag ulejliger Dem med et par ord. Jeg vilde være Dem meget forbunden, dersom De en af dagene vilde have den godhed at besørge mig tilsendt 100 Rdlr: enten i preussiske papirpenge eller i postanvisninger, hvis dette sidste nemlig skulde volde mindre ulejlighed. Processen mod bog- og eftertrykker Jensen er i fuld gang. Den føres fra min side af højesteretsadvokat Stang, søn af statsråden, der ret con amore har grebet denne lejlighed til at komme Jensen tillivs; – Jensen er, som De måske ved, udgiver af «Dagbladet», hvilket blad nu i længere tid har forfulgt det Stangske ministerium med hadske angreb. Oprindelig var også boghandlerne Dybvad og Cammermeyer tiltalte, fordi de havde falholdt eftertrykket; men da det oplystes at de intet havde solgt og da de vedtog en forpligtelse til ikke mere at befatte sig med den Jensenske affære, så frafaldtes klagen for deres vedkommende. Forresten alt ved det gamle. Jeg arbejder daglig på «Kejser Julian». «Brand» er, efter hvad jeg hører, udkommen på tysk; jeg har endnu ikke læst oversættelsen. Hjertelige hilsener til Dem og Deres søn fra Deres stedse hengivne Henrik Ibsen. Dresden den 6te Marts 1872. – Kære herr Siebold! Det var mig en dobbelt glæde efter så lang tids taushed, at modtage Deres venlige brev. Jeg er aldeles viss på at jeg har tilskrevet Dem efter at biografien havde stået i «Illustr: Zeitung»; straks efter brød krigen løs, jeg rejste til København og interessen optoges helt og holdent af de storartede verdensbegivenheder. Jeg kan forsikkre Dem at jeg tænkte ofte på Dem i hine urolige tider; jeg vidste jo ikke om De måske stod som officer i landeværnet, – og jeg forestillede mig alle slags muligheder. Heldigvis var det altsammen kun indbildninger og jeg takker Dem fordi De nu har gjort alvor af Deres forsæt at indføre «Brand» i den tyske læseverden. Bogen har jeg endnu ikke modtaget; jeg længes meget efter den, men tvivler forøvrigt ingenlunde på at oversættelsen vil tilfredsstille mig. Det var forresten på høj tid, at Deres arbejde udkom; thi her i Dresden ligger en anden oversættelse færdig og skulde netop i disse dage være sendt i trykkeriet. Denne oversættelse er af romanforfatterinden Julie Ruhkopf, der har sendt mig manuskriptet til gennemsyn. At hun under de nuværende omstændigheder ikke udgiver samme, anser jeg for en selvfølge. – I en berlinsk boghandlertidende bebudes en oversættelse af «Kongsemnerne» og «De unges forbund», samtidigt med at sidstnævnte stykke i Wien lokaliseres for theatret. – Jeg ved ikke om De har erfaret at jeg i vinter har været indviklet i en pennekrig med tidsskriftet «Im neuen Reich», der udkommer i Leipzig under ledelse af Dr: A: Dowe og Gustav Freitag. Anledningen hertil var nogle ytringer, som jeg i mine digte har brugt om den preussiske politik. Striden er imidlertid ført på en meget ridderlig måde, den forklaring, jeg har givet af mit standpunkt, har man fundet tilfredsstillende, og sagen, der i begyndelsen var mig meget ubehagelig, vil, som mine herværende literære venner forsikkrer, kun tjene til reklame for oversættelser af mine arbejder. – De tager fejl når De tror at jeg ikke anerkender det store ved en mand som Bismark; men jeg ser i ham en væsentlig hindring for et godt og venskabeligt forhold mellem Tyskland og Skandinavien. Den nuværende spænding er unaturlig mellem to så nær beslægtede folk; en nærmere sammenslutning må og bør finde sted; begge parters interesse kræver det. Overhovedet har jeg under mit lange ophold i Tyskland i mange henseender forandret mine anskuelser; men dette bliver for vidtløftigt at behandle i et brev, jeg vil vente dermed indtil jeg atter får den fornøjelse personligt at træffe Dem. – Og hermed, for denne gang, et hjerteligt levvel fra Deres hengivne Henrik Ibsen. Dresden den 13de Marts 1872. Kære Birkeland, læs indlagte, vis det, om Du så synes, til mine andre venner, og sørg derefter for den nødvendige udskrift på konvolutten; jeg kender ikke herr Bjørnsons opholdssted for øjeblikket. Venskabeligst din Henrik Ibsen. Dresden 13/3 72. Til digteren herr Bjørnstjerne Bjørnson. Vedlagte brev, som jeg igår modtog fra Norge, oversendes hermed. Dresden, den 21. Marts 1872. Herr Fr. Gjertsen! For nogen tid siden blev jeg i dobbelt henseende glædelig overrasket ved fra Deres egen hånd at modtage Deres oversættelse af Horats’s «Ars poetica». Det glæded mig at få et påtageligt vidnesbyrd om, hvor vel skikket vort sprog er, når det benyttes på rette måde, til at gengive de antike tankers indhold og form, – og ikke mindre glædeligt var det mig at erfare, at De i denne lange tid havde bevaret mig i venskabelig erindring. At oversætte godt er en vanskelig sag. Det gælder jo ikke blot at oversætte meningen, men også til en viss grad at omdigte udtrykket og billederne samt endelig at lempe den ydre form efter det sprogs struktur og behov, hvori man oversætter. Jeg er således, for at tage et eksempel, meget i tvil om, hvorvidt Molbech i sin oversættelse af «Divina commedia» har gjort ret i at benytte lutter kvindelige rim. Havde det italienske sprog ejet mandlige rim, vilde Dante naturligvis have afvekslet dermed, og jeg finder det ikke rigtigt i en oversættelse til dansk at påbyrde oversættelsen en mangel, hvorunder det danske sprog ikke lider. Sandt nok, man kan sige, at de bløde rimendelser giver fordanskningen et slags italiensk anstrøg; men dette gælder kun for de enkeltes vedkommende, der kender originalen eller det italienske sprog overhovedet. Jeg mener, et digt bør oversættes således, som forfatteren selv vilde have digtet det, hvis han havde tilhørt det folk, for hvilket han oversættes. I denne henseende forekommer det mig, at De har været ganske overordentlig heldig, og hertil bidrager ikke mindst den sikkre takt, hvormed De har truffet valget af det rette versemål. Heksametret er i vore nordiske sprog ubrugeligt. Både Meisling og Wilster har, i deres forøvrigt fortjenstfulde oversættelser, noksom bevist det. I dette fremmede versemål bliver meningen uklar og uoverskuelig; den fremmede klang, som derved meddeles sproget, lægger sig som en forstyrrende melodi imellem læseren og forståelsen af det læste. Det samme synes mig at være tilfældet med de tyske originaldigte, der er skrevne i heksametre. I «Herrmann und Dorothea» er derved både skikkelser og situationer blevne stiliserede i en grad, som man ellers ikke finder hos Goethe, og som er uforenlig med vor tids fordring til det realistiske i gengivelsen – Det har ofte undret mig, at De ikke har givet Dem ifærd med at oversætte Byron. Efter de prøver, De i sin tid meddelte i «Nyhedsbladet», synes jeg, at netop De måtte være manden. Det engelske sprog er visstnok temmelig vel kendt hos os; men sagen er, at det især kendes i de klasser, hos hvilke man ikke tør forudsætte nogen særlig interesse for poetisk læsning. Jeg kender ikke synderlig til Byron; men jeg har en følelse af, at hans værker, overførte i vort sprog, mægtig vilde bidrage til at feje en hel del moralistiske fordomme ud af vor æstetiske betragtning, og derved var meget vundet. Vort publikums begreber lider under megen ufrihed; man blander de forskellige åndelige sfærer sammen; hvad der ikke kan bestå for vor vedtægtsmæssige nationale morals domstol, det får heller ikke lov til at bestå for den æstetiske. Men en udenlandsk autoritet imponerer; og ligesom det digtende Tyskland, efter hvad her erkendes, har behøvet Byron for at komme op på sit nuværende standpunkt, således mener jeg, at vi kunde behøve ham for at komme ud af vort. – Først og fremst undrer jeg mig dog over, at De ikke med alt alvor har kastet Dem over den direkte umiddelbare produktion; jeg kan ikke forstå, hvorledes der kan findes begavelse uden en tilsvarende trang, og jeg antager, at en husinkvisition af Deres hemmelige gemmesteder vilde bringe aktstykker for dagen, der til overflod bekræfted min anskuelse. Forhåbentlig vil heller ikke offentliggørelsen længe lade vente på sig. I så fald kan jeg komme Dem til hjælp; jeg har nemlig endnu i mit værge en sonnet, som De i 1851 tilskrev mig ved tilbagesendelsen af en lorgnet, De en aften havde lånt i studentersamfundet. Det var afdøde Georg Krohn, som formidled vor smule bekendtskab i den tid. Jeg véd ikke, om De husker det? Siden kom der under den uklare og famlende kamp for et gennembrudd mangt og meget tilsyne i mit væsen, der ikke kunde andet end rejse en skillemur imellem os. Mange af de bedste har jeg vundet under adskillelsen. Jeg regner Dem iblandt disse, og jeg stoler sikkert på, at jeg ved et personligt sammentræf ikke herefterdags skal forspilde, hvad min udlændighed har erhvervet mig. Der er en liden kreds hjemme, som jeg altid må tænke på i forbindelse med Dem. Nogle af disse har jeg kendt mere, andre mindre; jeg beder Dem hilse dem alle. Jeg har ikke mange venner; jeg ønsker gerne at forøge deres tal, – og jeg risikerer intet derved; jeg udsætter mig visst ikke så snart for, af hensyn til mig selv og for min egen beroligelses skyld, at måtte opgive min hovedgrundsætning på alle felter og områder, den nemlig, at minoriteten altid har ret. Lev hjertelig vel, og tak fordi De tænkte på mig! Venskabeligst Deres Henrik Ibsen. Friherrinde S. Adlersparre bringes ærbødigst i erindring at i mit album endnu står en tom plads i kredsen af de bedste jeg har mødt i livet. S. T. Edmund W. Gosse Esqre. Dresden den 2den April 1872. – Højstærede herre! For nogle dage siden havde jeg den store glæde at modtage Deres for mig så særdeles smigrende brev, ledsaget af Deres velvillige recension i «The Spectator». Mit kendskab til det engelske sprog er desværre ikke så grundig at jeg drister mig til skriftlig at benytte samme, og når jeg herved frembærer min hjerteligste og forbindtligste tak for den velvilje, hvormed De omfatter min literære virksomhed, håber jeg De tilgiver at jeg betjener mig af mit modersmål. På en bedre og mere anbefalende måde, end sket er i Deres fortræffelige anmeldelse, kunde jeg aldrig ønske at blive introduceret for en fremmed nation; og heller ikke gives der noget folk, i hvis læseverden det vilde være mig en større ære at blive indført, end netop det engelske. Kan dette ved Deres gode og kyndige bistand ske, vil jeg føle mig Dem ubegrænset forbunden for alle tider. Af Deres meget ærede brev er det mig imidlertid ikke ganske klart, hvorvidt det er Deres hensigt selv at oversætte mine skrifter, eller om De vil indskrænke Dem til gennem anmeldelser at henlede Englands opmærksomhed på samme. Hvis det førstnævnte er tilfældet, vil det naturligvis være mig en ære og en glæde at stille mine bøger til Deres rådighed, forvisset om at i bedre og kyndigere hænder kan jeg aldrig nedlægge dem. Om denne sag vilde det være mig særdeles kært at erfare Deres mening. Jeg beklager højlig at omstændighederne ikke tillader mig at besøge Skandinavien i sommer og at jeg således desværre går glip af den behagelige og for mig så højst ønskede anledning til personlig at fremføre min varme taksigelse for det betydningsfulde skridt, De allerede har foretaget til virkeliggørelse af en af mine kæreste literære drømme. Det engelske folk står os Skandinaver i ånd, tænkemåde og følelsesliv så nær; og just derfor har det været mig smerteligt at tænke på at sproget skulde stille en skranke mellem min digtning og hele denne store beslægtede verden. De vil derfor kunne forestille Dem, hvilken glæde De forvoldte mig, da De stillede mig i udsigt at få denne skranke nedbrudt. Her i Tyskland forberedes flere udgaver af mine arbejder. Af «Brand» er udkommet en oversættelse i Cassel; men denne tilfredsstiller mig ikke. En anden oversættelse af samme digtning bebudes fra Berlin. I Berlin er ligeledes udkommet på tysk «Kongsemnerne» og «De unges forbund», begge fortræffeligt gengivne af Dr. Adolf Strodtmann, Byrons og Tennysons fortrinlige oversætter. For øjeblikket er Dr: Strodtmann beskæftiget med at oversætte mine mindre digte. At indføres i den engelske læseverden er imidlertid for mig hovedsagen, og jo hurtigere dette kunde ske, desto kærere vilde det være mig. Skulde De ville hædre og glæde mig med et brev i denne anledning, så er min direkte adresse indtil videre, og i al fald indtil udgangen af Juni måned: Dippoldiswaldaer-Strasse, No 7, Dresden. Skulde De på Deres forestående rejse til sommeren komme til at berøre dette sted, vilde det være mig overordentlig kært mundtligt at kunne udtale mig for Dem. Under alle omstændigheder beder jeg Dem gentagende at modtage forsikringen om min oprigtige påskønnelse af det varme og velvillige sind, hvormed De omfatter såvel mig som mit lands literatur overhovedet. Og hermed tillader jeg mig for denne gang på det bedste at anbefale mig idet jeg med udmærket højagtelse tegner mig Deres meget ærbødige og forbundne Henrik Ibsen. Dresden den 4de April 1872. – Kære Brandes! I dette øjeblik modtog jeg Deres brev og besvarer det uopholdelig. Hvad er det dog for utrolige ting, De skriver! Og jeg, som troede Dem svælgende i lykke og triumf! Men det er umuligt andet end at De har en hær bagved Dem. Husk på at det er rekruter, De fører i ilden; første gang viger de, anden gang holder de stand, siden følger de Dem til storm og sejr. Den liberale presse lukker sig for Dem. Ja, naturligvis! Jeg udtalte engang for Dem min foragt for den politiske frihed. Dengang modsagde De. Af Deres eventyr om «Rødhætten» ser jeg at De har gjort visse erfaringer. Kære ven, liberalisterne er frihedens værste fiender. Under absolutismen trives åndsfriheden og tankefriheden bedst; det viste sig i Frankrig, senere i Tyskland og nu i Rusland. Men jeg vil gå over til det som i denne tid uafladelig har været i mine tanker og forstyrret min nattero. Jeg har læst Deres forelæsninger. Farligere bog kunde aldrig falde i en frugtsommelig digters hænder. Den er en af de bøger som sætter et svælgende dyb mellem igår og idag. Da jeg havde været i Italien forstod jeg ikke hvorledes jeg havde kunnet føre en tilværelse forinden jeg havde været der. Om tyve år vil man ikke kunne begribe hvorledes det åndelig taget var leveligt hjem før disse forelæsninger. Hvad det var Steffens i sin tid udrettede, har jeg ikke nogen klar forestilling om; men jeg antager at det var den formale æsthetik, som han gav en ny skikkelse. Deres bog er ikke literaturhistorie i den gamle forstand, heller ikke kulturhistorie; hvad den egentlig er, vil jeg ikke bemøje mig med at finde et udtryk for. Den står for mig som Kaliforniens guldfeldter da de først forefandtes; man blev millionær på dem, eller man gik under i elendighed. Er nu vor åndelige konstitution robust nok hjemme? Jeg ved det ikke; men herpå kommer det heller ikke an; hvad der ikke kan bære tidens ideer, det må falde. De siger at alle stemmer i det filosofiske fakultet er Dem imod. Kære Brandes, vilde De ønske det anderledes? Er det ikke fakultetets filosofi, som De vil tillivs? En krig som Deres, skal ikke føres af en kgl: ansat embedsmand. Hvis man ikke lukked døren af for Dem, så viste det jo at man ikke frygted Dem. Hvad nu agitationen imod Dem angår, løgnene, bagvaskelserne, o. s. v, da skal jeg give Dem et råd, som jeg af egen erfaring ved er probat. Vær fornem! Fornemhed er det eneste våben imod sligt. Se lige ud; svar aldrig med et ord i aviser; hvis De i Deres skrifter polemiserer, så ret aldrig polemiken mod dette eller hint bestemte angreb; lad Dem aldrig mærke med at et eneste ord af Deres fiender har bidt sig fast i Dem; kort sagt, træd op som om De slet ikke aned at der var nogen modstand. Og hvad livskraft tror De vel Deres modstanderes attentater har? I tidligere tider, når jeg om morgenen læste et anfald på mig, tænkte jeg: nu er jeg da ødelagt; nu kan jeg aldrig rejse mig mere! Jeg rejste mig dog; intet menneske husker mere hvad der blev skrevet, og jeg selv har glemt det for længe siden. Altså, gør Dem blot ikke gemen med alskens slags og sådant noget. Begynd en ny række forelæsninger, uforstyrret, urokket, med irriterende sindsligevægt, med glad affejende ringeagt for alt det som ramler sammen til højre og til venstre. Tror De det ormædte vil kunne stå imod! Hvad der kommer ud af denne kamp på kniven imellem to epoker, det ved jeg ikke; alt andet heller, end det bestående; det er for mig det bestemmende. Af sejren lover jeg mig ikke egentlig nogen stabil forbedring; al udvikling har hidtil ikke været andet end en slingren fra den ene vildfarelse over i den anden. Men kampen er god, frisk, sund; Deres rejsning står for mig som en eneste stor hel sønderbrydende og frigørende genialitetsytring. Dersom de gamle hyler over gudsbespottelse, så skulde de betænke at de selv ere spotterne; den store vedkommende har nok havt sin hensigt med Dem. Jeg hører De har stiftet en forening. Stol ikke ubetinget på enhver der slutter sig til Dem; hovedsagen er om tilslutningen finder sted på de afgørende præmisser. Hvorvidt Deres position styrkes derved, ved jeg heller ikke; for mig står det i al fald at den ensomme er den stærkeste. Men jeg sidder jo her nede i ly og De står deroppe midt ude i uvejret; det forandrer meget. Farvel for denne gang, kære Brandes! Bevar en venlig plads for mig og mit ved siden af det som fra nu af må være Dem det eneste vigtige fordi det i ånd og sandhed er Deres eget. Undskyld hastværk og mangel på sammenhæng! Deres hengivne Henrik Ibsen. Dresden den 9de April 1872. – Kære ven! Just som jeg i flere dage har gået og tænkt på at tilskrive Dig, modtog jeg i morges dit brev, hvilket har påskyndet min beslutning, så at jeg straks sender Dig disse linjer. Den omhandlede anonyme papirlap lægger jeg naturligvis ingen videre vægt på; men jeg tror Du fejler, når Du antager at den skyldes en eller anden skolegut. Havde Du undersøgt skrifttegnene nøjere, vilde Du opdaget 3–4 forskellige håndskrifter, hvoriblandt et par øvede. Jeg mener den hidrører fra studenter eller fra en folkehøjskole, som herr Bjørnsons virksomhed har bidraget til at forpøble, og når jeg vilde have ham papiret tilstillet, så var det kun fordi jeg syntes han kunde have gavn af et sligt vidnesbyrd om hvad slags mennesker det er, der udgør hans parti. Med Haugesunds-sagen hænger det således sammen: Herr Loranges brev var uoplysende og i enhver henseende utilfredsstillende for mig, der lever her i så lang frastand. Men hovedbevæggrunden for mig til at give et afslående eller undvigende svar var den, at jeg allerede i forvejen havde lagt en anden plan for min deltagelse i tusendårsfesten. Jeg vil skrive i anledning af dagen; men hvad jeg ved den lejlighed har at sige, er altfor omfattende til at kunne rummes i en sang. Heller ikke vil indholdet blive af overvejende lyrisk karakter. Jeg vil skrive noget omtrent i form som mit «Ballonbrev», alvorligt, værdigt i tonen, intet, som kan såre den berettigede festglæde; men de sandheder lige over for døgnets fænomener, som ligger mig på hjertet, skal frem deri. Dette ønsker jeg forelæst på et passende punkt af festen og dernæst ønsker jeg digtet, som altså må trykkes i flere tusend exemplarer, uddelt til deltagerne i festen. Dette forekommer mig ligeså godt som en sang; i Sverig er det sædvanligt ved slige lejligheder at «verser» oplæses. Med de hermed forbundne omkostninger vil jeg imidlertid intet have at gøre og heller ikke ønsker jeg at forhandle med nogen anden end Dig. Jeg spørger Dig altså: vil festkomiteen betale trykningen og besørge det fornødne forøvrigt? Hvis ikke, beder jeg Dig spørge Friele om han ønsker digtet til optagelse i «Morgenbladet» på festdagen. Men under alle omstændigheder behøver jeg Harald Hårfagers saga, som jeg beder Dig vise mig det venskab at sende mig enten under korsbånd eller i pakkeposten; de hermed forbundne omkostninger skal på opgivende blive betalte gennem min svoger. Mit forsæt beder jeg Dig holde hemmeligt, så vidt ske kan. Lad mig snart høre din mening derom; har Du nogen ændringer eller læmpelser at foreslå, skal jeg gerne føje mig så vidt muligt; men nogen sang kan jeg ikke skrive. På brødrene Paetels forlag i Berlin er «Kongs-emnerne» og «De unges forbund» udkomne under titlerne «Die Kronprætendenten» og «Der Bund der Jugend» i smukt utstyr og i mesterlige oversættelser af Adolf Strodtmann, der har et berømt navn som oversætter, navnlig af Byron og Tennyson. En oversættelse af «Brand» er ligeledes udkommen; en anden oversættelse af samme bog bebudes nu fra to forskellige andre kanter. Af mine digte er ligeledes flere oversættelser under arbejde. På engelsk forberedes en større udgave af mine arbejder ved Mr: Edmund Gosse, der har et udbredt kendskab til vor literatur. Dette beder jeg Dig bearbejde til en notits for «Morgenbladet»; ligesom jeg herved gennem Dig anmoder Friele om at optage en artikel der stod i «The spectator» for 16de Marts og som jeg herved vedlægger. Skulde Friele vægre sig, beder jeg mig udklipningen tilbagesendt for at benyttes i et dansk eller svensk blad. Min korrespondence vokser mig næsten over hovedet, og dette må tjene mig til undskyldning når jeg kun tilskriver Dig om det højst fornødne. Lev hjertelig vel og hils din hustru samt alle venner forresten. Din hengivne Henrik Ibsen. P. s. At få det omskrevne ind i «Mgbld» snarest muligt er mig af vigtighed af den grund at jeg søger et stipendium iår og mener at deslige fakta og udtalelser fra udlandet måske kunde øve en blødgørende virkning på hædersgubben Riddervold – hvis han læser aviser. H. I. Dresden den 11te April 1872. – Kære ven! Idag kun et par linjer som efterskrift til mit brev fra iforgårs. Jeg kan tænke mig at Haugesunds-komiteen ikke har mange overflødige midler at rutte med. Hvis I ønsker mit digt, således som af mig antydet, kunde man måske spare sig trykningsomkostningerne, hvis man tilbød «Morgenbladet» på festdagen at optage digtet under den betingelse at bladet istedetfor forfatterhonorar påtog sig at levere det fornødne antal separataftryk. Hvis Du billiger dette, så har Du herved min fuldmagt til at ordne sagen efter bedste skøn. – Et igår fra London modtaget brev bringer mig til ikke at ønske Mr: Gosses navn nævnt i forbindelse med den udgave af mine arbejder, som for tiden forberedes i England. Oversættelsen kommer nemlig til at fordeles på flere hænder og Mr: Gosse, skønt hovedmanden for foretagendet, vil neppe blive den virksomste ved selve oversætterarbejdet, hvorimod han af al kraft vil fremme sagen gennem orienterende artikler i de engelske blade. Som mand af faget vil Du altså indse at det indtil videre er bedst at han forbliver unævnt. Din hengivne Henrik Ibsen. Dresden den 11te April 1872. – Til Herr cand: L: Lund. Idet jeg forbindtligst takker Dem for Deres venlige skrivelse beder jeg Dem undskylde at tvingende grunde indtil idag har forhindret mig fra at besvare samme. At jeg med stor interesse imødeser et foretagende, som det af Dem bebudede, behøver jeg ikke at forsikre Dem om. Men jeg føler mig fuldstændig uskikket til at virke som journalistisk medarbejder; jeg har tidligere tiders erfaring for at jeg ikke duer til at benyttes i denne literatur-gren, der jo, ligesom enhver anden, kræver en særlig anlagthed, hvilken jeg helt og holdent mangler. Hvad jeg tænker og ser i billeder, arter sig på en anden måde; det samler sig altsammen som enkeltheder om et større helt, og jeg behøver derfor en omfangsrigere form eller ramme for at få udtalt mig tilbunds. Jeg vilde derfor gøre både Dem og mig selv en dårlig tjeneste ifald jeg ved denne anledning efterkom Deres anmodning om bidrag til det nye blad. Af digte eller andet deslige har jeg intet liggende og et nyt vidtløftigt dramatisk arbejde optager al min tid og lægger beslag på alle mine ideer. At De i dette arbejde, når det udkommer, vil finde mig som en trofast bundsforvandt i flere punkter, er ikke umuligt; og kært skulde det være mig om så var. Men udenfor mit område tør jeg ikke gå; det vilde kun lede til skuffelse på alle kanter. I håb om at De venligt erkender det begrundede i, hvad jeg her uforbeholdent har udtalt, tegner jeg mig Deres ærbødigst forbundne Henrik Ibsen. Til den kgl: norske regerings departement for kirke- og undervisnings-væsnet. Som tillæg til mit i afvigte Februar måned til det høje departement indgivne andragende, gående ud på at erholde bevilget et stipendium af det Schæfferske legat, stort 450 spdlr:, tillader jeg mig herved at anholde om at nævnte andragende også må komme i betragtning ved uddelingen af de til videnskabsmænds og kunstneres rejser i udlandet bevilgede midler. Dresden den 21de April 1872. Ærbødigst Henrik Ibsen. Dresden den 24de April 1872. – Kære herr Hegel! Jeg takker Dem forbindtligst for de i Deres venlige brev af 4de Marts oversendte 75 Thaler. Ligeså havde jeg i søndags den glæde at modtage «Kongsemnerne» i den smukke nye udgave. – Dette stykke, ligesom «De unges forbund», er oversat på tysk af Adolf Strodtmann og skal, efter hvad jeg hører, allerede være antaget til opførelse i Breslau og Prag; begge bøger er ligeledes med megen velvilje, såvidt jeg har bragt i erfaring, modtagne i læseverdenen. Jeg ved ikke om De har læst en anmeldelse af mine digte i det engelske blad «The spectator», der delvis har været gengiven i «Morgenbladet». Lignende anmeldelser af mine andre arbejder bebudes som en forberedelse til en påtænkt oversættelse af disse for England og Amerika. Hovedmanden for dette foretagende er Mr: Edmund Gosse, embedsmand (bibliothekar eller noget sådant) ved British Museum i London. I dette øjemed har han bedet mig sende ham et expl: (uindbundne) af «Kærlighedens Komedie», «Peer Gynt» og «De unges forbund». Tør jeg bede Dem vise mig den store tjeneste for min regning at besørge dette? Noget brev behøver ikke at medfølge, da jeg har tilskrevet ham det fornødne. Den fuldstændige adresse er: Edmund W. Gosse, Esqr: British Museum. Great Russel Street. Bloomsbury. London. Ligeså vilde jeg være Dem meget taknemmelig dersom De ved lejlighed gennem en af Deres forretningsvenner eller på anden for Dem bekvem måde vilde lade udbetale for min regning 9 rdlr dansk (18 rdlr svensk) til kunsthandler Chr: Hammer, Fredsgatan, Stockholm. Af «Julian» er jeg snart færdig med 2den afdeling. Den tredje og sidste vil gå som en leg. Foråret er nu kommet hernede, og den varme tid er min bedste arbejdstid. Af danske rejsende har vi havt den fornøjelse at se flere; for øjeblikket er H. C. Andersen her. Min påtænkte rejse til København i anledning af udstillingen må jeg opgive; thi så snart «Julian» er færdig tager jeg fat på omarbejdelsen af «Fru Inger til Østeråd», som jeg tænker at indlevere til det kgl: theater. For de tilsendte bøger af G: Brandes er jeg Dem meget taknemmelig. Hans forelæsninger forekommer mig i og for sig mesterlige; men jeg kan jo nok begribe at de har vakt stort anstød på mange hold. Et er imidlertid visst: han vil få fremtiden på sin side, og mange af hans modstandere vil da have gjort sit eftermæle en dårlig tjeneste ved den måde hvorpå de har mødt ham. Jeg tilskrev ham i forrige uge. – Med de venligste hilsener til Dem og Deres søn tegner jeg mig Deres hjertelig hengivne Henrik Ibsen. Herr landphysikus dr: Blich med frøkener døttre hilses forbindtligst. Henrik Ibsen. Dresden den 27de April 1872. Dresden den 29de April 1872. Kære ven! Jeg er dig særdeles forbunden for den tilsendte Harald Hårfagers saga. Skulde jeg, hvilket nok kan være muligt, tillige behøve Munchs Historie, så håber jeg at kunne få den fra København. Herr Lorange har atter tilskrevet mig; jeg agter imidlertid ikke at svare og stoler på at Du i sin tid velvilligt ordner det fornødne. Jeg ønsker at digtet må blive foredraget både i Kristiania og Haugesund. Dersom skolebestyrer Gjertsen på det førstnævnte sted vil påtage sig oplæsningen, er jeg vel tilfreds. Alt afhænger imidlertid af at festkomitéerne ønsker og forlanger min medvirkning; thi jeg vil naturligvis være medindbefattet i det officielle program og ikke komme bagefter når «ordet er blevet frit». Hvis Du er med herpå, beder jeg dig indlede de fornødne underhandlinger med vedkommende. Til 17de Maj kan jeg af diverse grunde intet skrive. Indlagte brev vilde jeg gerne have besørget snarest muligt; fru Løkke er måske på anmodning så god at fremsende det. Tænker Du aldrig på at gøre en udflugt til udlandet? Det er jo dog nuomstunder i alle henseender så let at rejse. Jeg for min part kommer neppe til København i sommer, og endnu mindre længer nordpå. Mere næstegang! Din hengivne Henrik Ibsen. Dresden, den 30de April 1872. Meget ærede herre! Jeg beder Dem tilgive at jeg først idag besvarer Deres sidste, venlige brev. Hvis De beslutter Dem til at oversætte én eller flere af mine bøger, vilde jeg skatte mig meget lykkelig; men det er en selvfølge at De forpligter mig til en ligeså stor taknemmelighed, dersom De ved fortsatte artikler i de engelske blade henleder opmærksomheden på mine arbejder. Dette antager jeg også i betydelig grad vil bidrage til at fjerne vanskelighederne ved at finde en forlægger. At påbegynde nogen oversættelse uden at være sikret en rimelig erstatning for tid og møje, kan der naturligvis ikke være tale om. Overhovedet lægger jeg sagen med fuld tryghed i Deres hænder, overbevist om at De vil forstå at vælge den vej, som fører sikrest og fordelagtigst til målet. I forrige uge tilskrev jeg min forlægger i København og anmodede ham om at sende Dem «Kærlighedens Komedie», skuespil i 3 akter, samt de to andre forlangte bøger. «Kærlighedens Komedie» er egentlig at betragte som en forløber for «Brand», idet jeg nemlig deri har skildret den i vore sociale forholde rådende modsætning imellem virkeligheden og den ideale fordring i allt hvad der angår kærlighed og ægteskab. Bogen vakte, da den udkom, en rasende storm af forbitrelse i Norge; grunden dertil vil De se af min fortale til 2den udgave, som sendes Dem. «Peer Gynt» er «Brand»s modsætning; den ansees af mange for min bedste bog. Hvorvidt De vil finde behag i den, ved jeg ikke. Den er vild og formløs, hensynsløst skrevet, således, som jeg kun turde vove at skrive langt borte fra hjemmet; den er nemlig bleven til under mit ophold i sommeren 1867 på Ischia og i Sorrento. De ønsker oplysninger om den norske poesi i de senere år. Jeg skulde med glæde meddelt Dem hvad jeg ved om den sag, dersom jeg ikke heldigvis havde fundet en bedre udvej. En af mine venner, overlærer ved kathedralskolen i Kristiania, Jakob Løkke, opholder sig for tiden i London. Ham har jeg tilskrevet en anmodning om at opsøge Dem og give de forlangte oplysninger. Herr Løkke er en i alle henseender udmærket kender af vor literatur, og der gives ingen, til hvem jeg med større tryghed kan anbefale Dem, end netop han. Deres artikel om mine digte i «The Spectator» har været oversat i de skandinaviske blade, og jeg er overbevist om at mine mange venner hjemme føler sig med mig forpligtede til stor taknemmelighed imod Dem for den venlige og ærefulde måde på hvilken De i Deres fædreland har omtalt mig og min virksomhed. I håb om at de fra København afsendte bøger ikke ved gennemlæsningen vil forringe Deres velvilje for mig tegner jeg mig Deres ærbødigst og hjerteligst forbundne Henrik Ibsen. Dresden den 1ste Maj 1872. Kære svoger! I anledning af indlagte brev, som indløb hertil igår, altså efter Maries afrejse, tilskriver jeg Dem i al hast et par ord. Først erkender jeg med tak modtagelsen af den sidste pengeforsending, og dernæst beder jeg Dem være af den godhed at udbetale herr Nandrup 100 Spd med tilsagn om at restbeløbet, omtrent 30 Sp, i løbet af sommeren skal blive erlagt. Han har tilsendt mig en veksel for at få den accepteret, men jeg ønsker ikke at mit navn skal cirkulere på deslige papirer. – Marie har altså forladt os. Det var ikke efter mit ønske, men jeg blev holdt i uvidenhed om sagen indtil det hele er afgjort. Hun skal imidlertid ikke blive en dag længere, end hun selv vil, deroppe. Vort hus står hende til enhver tid åbent og det vil være os en glæde igen at se hende her. Thomas opholder sig for tiden her. Hvor længe han bliver, ved jeg endnu ikke. Blandt andre notable besøg kan jeg nævne H. C. Andersen, der er henrykt over modtagelsen i Norge ifjor sommer. M. Goldschmidt har anmeldt sit komme. For resten intet nyt. Mit andragende om rejsestipendium har jeg, ifølge Deres venskabelige råd, begæret taget i betragtning også ved uddelingen af de til kunstneres og videnskabsmænds rejser i udlandet bevilgede midler. Vi har nu snart i en måned havt fuld sommer. Alt nærmere vil Thomas forhåbentlig fortælle ved hjemkomsten. Han, Susanna og Sigurd fremsender sine bedste hilsener ved Deres hengivne Henrik Ibsen. Dresden den 2den Maj 1872. – Kære herr Hegel! Det var mig overmåde kært af Deres venlige brev at erfare at bogpakken til London allerede var afsendt. Jeg har nemlig i denne sag været noget forsømmelig og begyndte nu at frygte for at denne forsømmelighed kunde have sine følger. En lignende forsømmelighed har bragt mig til alt for længe at opsætte med at rekvirere penge fra Kristiania, og jeg nødes derfor til igen at ulejlige Dem. Tør jeg altså anmode Dem om at vise mig den godhed at sende mig 150 Thaler preussisk? I al hast en hjertelig hilsen til Dem og Deres søn fra Deres inderlig hengivne Henrik Ibsen. Dresden den 31te Maj 1872. – Kære Brandes! Tak for Deres sidste linjer. Deres bog til forsvar har jeg læst med stor interesse; men jeg kan ikke komme bort fra den tanke, som jeg udtalte forinden jeg vidste at en sådan bog skulde udkomme, – nemlig at De beviser størsteparten af Deres modstandere altfor megen ære når De nedlader Dem til at føre et forsvar. Deres sag er det vordendes sag, og den forsvarer sig selv når man blot giver tid. Forrige gang skrev jeg i al hast og var således optagen af det ene store thema at jeg ganske glemte at takke Dem for anmeldelsen af mine digte. Den kom til mig som et brev fra en ven, og som et sådant skulde jeg have besvaret den. Nu er det for sent og jeg vil opsætte det til et personligt sammentræf. Ja, hvor og hvorledes skal vi kunne mødes i sommer? Til København kan jeg ikke komme, kan overhovedet knapt forlade Dresden. Men tænker ikke De på at gøre en udflugt og indlede forbindelser her i Tyskland? Tænker De ikke på at oversætte Deres forelæsninger? I et brev, jeg for nogle dage siden modtog, betegner Adolf Strodtmann Dem som «den geistvollsten aller moderner Kritiker». At De er både dette og noget meget mere tillige, det tror og ved jeg, og derfor ved jeg også at De ikke er sat her i verden for at virke for vort skandinaviske norden alene. Kom herned, hvis De kan! Det har undret mig at De ikke har tænkt på at holde forelæsninger i Sverig. Svenskerne står i visse henseender i udvikling tilbage for os andre skandinaver; men netop derved står de nærmere ved det kommende; thi vort forspring for dem er et forspring ind på en afvej. – Julian tumler jeg stadigt med. Jeg har den største lyst til at meddele mig til Dem angående dette stykke; men jeg føler at jeg ikke kan det uden at udsætte mig for at blive misforstået. – Jeg vil håbe at mit forrige brev er kommet Dem ihænde? Er det meningen at lade Deres nye forelæsninger trykke strax? Der er en hel del ting, jeg havde at skrive om; men så længe jeg endnu håber på muligheden af at vi om nogen tid kunde mødes, vil jeg udsætte dermed. Skriv snart! Deres hengivne Henrik Ibsen. Daß meine Auffassung der deutschen oder vielmehr der preußischen Politik jetzt eine ganz andere ist, als da ich in Rom vor sieben Jahren das Gedicht über Abraham Lincoln schrieb, versteht sich von selbst. Es ist nicht die glückliche Kriegführung gegen Frankreich, welche diese Wandlung bewirkt hat; ich stand lange auf Seiten der Franzosen, ehe mir die Augen aufgingen. Aber da kam der große Zusammenschluß Deutschlands zu einem ganzen und lebendigen Organismus. Das ist die gewaltigste und bedeutungsvollste That unseres Jahrhunderts; Das war es, was mich umstimmte. Dresden den 5te Juni 1872. – Herr cand: Hofgaard! Igår eftermiddag havde jeg anledning til at tale med dr: Hohlfeld, som vil gøre sig en fornøjelse af at kunne være Dem til tjeneste. Hans bolig er: Grosse Klostergasse, Hinterhaus, 3 Treppen. Tiden bekvemmest imellem ¼ 1–2. Jeg har sagt ham at De nærmest ønskede at gøre Dem bekendt med den her brugelige methode ved undervisningen i de moderne sprog. Hvad De for øvrigt ønsker oplysning om, må De bestemt udtale for ham. Især bør De direkte anmode ham om at skaffe Dem adgang til en eller flere skoler, hvor De kunde erholde tilladelse til at overvære undervisningen. Er der ellers noget, hvori jeg kan bistå Dem, så vær så god at sige til. Deres Henrik Ibsen. Dresden den 22de Juni 1872. – Kære herr Hegel! Idet jeg erkender modtagelsen af de i brev af 5te Maj fremsendte 150 Thaler, tillader jeg mig herved at anmode Dem om igen godhedsfuldt at ville sende mig 75 Thaler. Alt vel. Mit arbejde går stadigt fremad. Fra midten af næste måned tænker jeg at rejse på landet i en fem ugers tid; men hvorhen er endnu ubestemt. Jeg ønsker ofte at jeg kunde være i København i denne interessante tid; men desværre, det er ugørligt. Med de bedste hilsener til Dem og Deres søn tegner jeg mig Deres hjertelig hengivne Henrik Ibsen. Dresden den 26de Juni 1872. – Kære svoger! Da jeg i mit brev af 1ste Maj dette år anmodede Dem om af mine i kreditkassen indestående penge at betale sagfører Nandrup 100 Spd, var jeg fuldstændig uvidende om at en lignende sum allerede under 24. desember 71 var bleven ham udbetalt. Det detaljerede opgør, som De i begyndelsen af dette år var så god at sende mig, og hvis sidste udgiftspost (4 postanvisninger) er dateret 3/1. 72, indeholder intet om de under 24/12 til hr: Nandrup udbetalte 100 Sp. Opgøret udviser på indtægtssiden: «ialt 3151 Sp 108 ʄ + Renter ca 30 ʄ» Den samlede udgift er: «ialt 3040 Spd 40 ʄ.» Jeg måtte altså stå i den formening at jeg endnu havde indestående i kreditkassen omkring 130 Spd og bestyrkedes så meget mere heri, da De i Deres brev af 6te Januar d: år foreslår at udbetale N: 100 Sp og udtrykkelig tilføjer: «Som De maaske vil erindre blev der sidste Gang betalt ham Afdrag for et Aar siden med 50 Sp.» Heri ligger misforståelsen. Havde jeg vidst at han afvigte julaften havde erholdt et så stort afdrag, vilde jeg ikke straks over nytår have indgået på at betale ham et lignende. Hr: Nandrup har visselig intet tab havt af mine affærer; hans renteberegning og navnlig hans honorar, hvilket han fastsætter til 50 Sp, kunde der være adskilligt at indvende imod; men hermed kan det bero indtil videre. Nogen yderligere afbetaling kan jeg imidlertid ikke nu indgå på, og det er mig meget ubehageligt at jeg ved den opståede misforståelse skal have blottet Dem for disponible penge til mine løbende udgifter i Kristiania. Herpå skal imidlertid snarest muligt blive rådet bod; såsnart jeg har erfaret udfaldet af min ansøgning om rejsestipendium, skal jeg træffe de fornødne foranstaltninger. – Bliv blot ikke vred over det meget bryderi jeg volder Dem! I midten af næste måned agter vi at rejse til Tyrol på en 5 ugers tid. Hvad bliver det til med Deres rejseplaner? Skulde De ikke ville slå følge med os? Tænk over dette. – Min gage håber jeg De er så god at sende mig, som vanligt. Thomas har forhåbentlig bragt en hilsen fra os. Adskillige andre skandinaver har også været her i denne Dresden den 30te Juni 1872. – Kære ven! Tak for dine sidste breve, og undskyld at jeg til dato ikke har besvaret dem. Idag et par ord. Den 27de sendte jeg mit digt til festkomiteen; jeg håber at Du ikke vil finde noget betænkeligt deri. Skulde Du ville drage omsorg for en absolut fejlfri korrektur, vilde jeg takke Dig meget. Hvis tiden tillod det ønskede jeg gerne et revisionsaftryk; men det er sagtens ikke muligt. Jeg stoler på dig! Med valget af hr: M: Beyer til oplæser i Haugesund er jeg vel fornøjet; jeg kender ham personligt og ved at han har alle fornødne betingelser til dette hverv. I Kristiania må man vel også kunne opdrive en habil mand; – blot ingen skuespiller! Digtets plads i rækken af talerne må I selv bestemme; jeg tror ikke at indholdet vil give anledning til megen tvivlrådighed i så henseende. Jeg er enig med Dig i at det bør forelægges prins Oskar. Udfaldet af stipendieuddelingen har ikke overrasket mig. Jeg søgte oprindelig det Schæfferske legat men anholdt senere om at ansøgningen også måtte komme i betragtning ved uddelingen af de til kunstneres og videnskabsmænds rejser i udlandet bevilgede midler. – Du kan være rolig; jeg føler ikke min honnør i mindste måde afficeret; det norske kirkedepartement formår overhovedet ikke at afficere min honnør. Men jeg kan ikke være enig med Dig i at man må søge grunden til forbigåelsen i at jeg længe har opholdt mig i udlandet. En af mine heldigere medansøgere, kandidat Stenersen, (en nær slægtning af statsråd Riddervold) har også længe opholdt sig i udlandet, og har tidligere mindst en gang havt stipendium. Til herr Jonas Lie har man i løbet af noget over et år bevilget 4 forskellige stipendier til et samlet beløb af 1050 Sp. Alt dette er ganske naturligt; hr: Lie hører til det parti, som ikke må stødes for hovedet, og jeg til det parti, som man ikke må gøre noget for «for ikke at irritere stemningen». Jeg kunde have den største lyst til at skrive offentligt om denne vor regerings erbarmelighed; men da jeg betragter statsråd Riddervold som min personlige fiende, må jeg naturligvis af æreshensyn lade det være. – Du vilde bevise mig en overordentlig stor tjeneste, hvis Du kunde skaffe mig et exemplar af «Fru Inger til Østeråd» og vilde sende mig samme under korsbånd i posten. Men lad dette af visse grunde holdes hemmeligt! Den 20de Juli begynder skoleferierne og da afrejser vi herfra for at tilbringe en 6 ugers tid i Gastein eller ved et andet badested i Tyrol; mine literære arbejder vil ikke lide noget derved; jeg tager alle mine apparater med, og touren er jo kun en fornøjelsestur. Til næste år tænker jeg ganske visst at komme hjem. – En hjertelig hilsen til Dig og dine! Venskabeligst Henrik Ibsen. Dresden den 7de Juli 1872. – Højstærede herr H. v. Löhner! De vil godhedsfuldt tilgive at jeg indtil nu har ladet Deres to venlige breve henligge ubesvarede. Jeg havde nemlig besluttet at besøge Berlin i sommer og håbede da at have den fornøjelse personlig at træffe Dem. Omstændighederne tvinger mig imidlertid til at opsætte denne rejse indtil høsten, og jeg tillader mig derfor herved at tilskrive Dem nogle ord. Det gjorde mig meget ondt at erfare at De har været syg; jeg vil dog håbe at det kun har været en forbigående upasselighed. Hvad mit nye arbejde angår, hvilket forøvrigt endnu ikke er færdigt, så har jeg allerede overdraget oversættelsesretten til en anden og har således ikke mere nogen magt over samme. I modsat fald skulde det have været mig en glæde at tilstille Dem korrekturarkene på den af Dem foreslåede måde. Ikke mindre kært skulde det været mig om jeg gennem Dem kunde blive optagen i det af Dem omskrevne samlerværk for udenlandske noveller; men jeg har aldrig skrevet noget i novellistisk retning. Hvis De imidlertid skulde ønske at arbejde for dette værk ved oversættelser fra norsk, så tillader jeg mig at henlede Deres opmærksomhed på en fortræffelig liden novelle af en anden norsk forfatter, nemlig «Den Fremsynte» af Jonas Lie, udkommen hos Hegel (Gyldendalske boghandel) i København. Den er i de skandinaviske lande bleven modtaget med overordentligt bifald og har allerede i kort tid oplevet 3 oplag. Om kort tid afrejser jeg til et badested i Tyrol; senere hen håber jeg at træffe Dem i Berlin, og vil da tillade mig personlig at takke Dem for Deres venlige interesse for mine literære arbejder. Deres hengivne Henrik Ibsen. Dresden den 10de Juli 1872. – Kære herr Siebold! Jeg vil ikke forsøge på at undskylde min lange taushed, men appellerer til Deres venskabelige overbærenhed og håber i henhold til denne at De tilgiver min uefterrettelighed. Det exemplar af «Brand» i tysk oversættelse, som De var så god at sende mig, har jeg rigtig modtaget og takker Dem derfor. Jeg har bragt i erfaring at en anden tysk oversættelse af «Brand» (ikke den af mig tidligere omskrevne) skal være under pressen; jeg kender for resten ikke nærmere til den sag, men vil dog nævne den. At De har kaldt Deres oversættelse en bearbejdelse finder jeg ganske rigtigt; det har jo netop ligget i Deres plan ikke at holde Dem strængt til originalen. Tror De imidlertid ikke, hvis en ny udgave kommer i stand, at det skulde være muligt at foretage en del rettelser ved versemålet, samt at benytte rim overalt, ligesom i originalen? At dette vil koste meget arbejde indser jeg tilfulde men hele første akt af Deres oversættelse viser dog at det ikke er nogen umulighed. En orienterende indledning tror jeg vilde være meget hensigtsmæssig. Nordover kommer jeg ikke i denne sommer, derimod reiser jeg om nogle dage til Berchtesgaden i Tyrol, hvor jeg agter at tilbringe 5–6 uger og vender derpå tilbage til Dresden. Forhåbentlig træffer dette brev Dem, selv om De skulde være afrejst fra Cassel. Jeg beder Dem hilse vore fælles skandinaviske venner og bekendte og håber at De fremdeles bevarer mig i venskabelig erindring indtil jeg atter får den fornøjelse personlig at træffe Dem. Deres hengivne Henrik Ibsen. Dresden den 11te Juli 1872. – Til komiteen for tusenårs-festen i Berlin. Som svar på komiteens ærede skrivelse må jeg meddele at jeg netop i disse dage står i begreb med at begive mig til badestedet Berchtesgaden i Tyrol og at rejseforberedelserne desværre gør mig det umuligt at skrive nogen sang eller noget digt specielt for de i Berlin påtænkte festligheder. Jeg vedlægger imidlertid en afskrift af et digt, som jeg efter anmodning af festkomiteen i Kristiania har skrevet, og som er bestemt til at oplæses dersteds samt i Haugesund. Vil komiteen i Berlin benytte dette, så skal det være mig kært. Men da begyndelsen ikke passer dersteds, så må den, der skal oplæse digtet i forvejen gøre opmærksom på i hvilket øjemed det oprindelig er skrevet. Med de bedste ønsker for mine i Berlin forsamlede landsmænd tegner jeg mig med højagtelse Henrik Ibsen. Hr: rigsarkivar Birkeland. Christiania (Norwegen.) Dresden 14de Juli 1872 – Kære ven! Allerede imorgen afrejser jeg herfra, og beder Dig, for det tilfælde det skulde lykkes Dig at opdrive det omskrevne expl: af «Fru Inger», at sende mig samme til Berchtesgaden in Bayern, da det således sikkrest og hurtigst kommer mig ihænde. Tør jeg bede Dig gøre Morgenbladets exped: opmærksom på min nye adresse? Berchtesgaden i Bayern, den 23de Juli 1872. – Kære Brandes! Når De erfarer grunden vil De ikke tage mig min lange taushed ilde op; thi dennegang er jeg virkelig, imod sædvane, ganske uskyldig. Jeg har nemlig flakket om i Bøhmen og andre østerrigske landsdele og er nu endelig havnet her i bayersk Tyrol, hvor jeg har taget fast bolig for en 4–5 uger. Her forefandt jeg Deres brev. At De tænkte på at komme til Dresden i sommer kunde jeg aldeles ikke udlede af Deres tidligere yttringer ellers havde jeg ganske visst arrangeret mig på en anden måde. Men sommeren er lang hernede og kommer De i September, vil De ganske sikkert træffe mig og skal blive modtagen med åbne arme. Det er så langt fra at jeg har følt nogen forskrækkelse ved tanken om at skulle yde bidrag til Deres tidsskrift, at jeg tvertimod har opgjort en plan over adskilligt, som jeg kunde ønske at udtale og som De måske kunde bruge, – alt i form af rimbreve over forskellige af vore og overhovedet af nutidens forholde i politik, literatur og andet lignende. Det skulde på en måde blive min troesbekendelse. Nogen direkte hjælp for Dem og Deres sag vilde det ikke blive; men, kære Brandes, anderledes kan jeg ikke være med. Jeg må begrænse mig indenfor det, som er mit eget; rundt om dette kredser alle mine tanker. Området er ikke meget vidtstrakt, men jeg bearbejder det af bedste evne. Se nu blot ikke noget egoistisk heri! Hvad tid jeg kan begynde hermed, ved jeg imidlertid endnu ikke; uhyret Julian har endnu et så fast tag i mig at jeg ikke kan slippe ham. Dog, herom kan vi nærmere tales ved, helst mundtlig. Nogen frygt for at betragtes som partigænger nærer jeg aldeles ikke; og jeg kan igrunden ikke godt forstå at man nu betragter mig som stående udenfor partierne. At De vilde behøve et eget organ for Deres gerning har jeg længe tænkt mig. Men jeg havde rigtignok ikke troet at De skulde behøve det for, som De skriver, «at leve af». Har Danmark da virkelig ikke en ledig plads for Dem? Er professorposten besat? Og i så fald med hvem? At de gamle herrer gerne vil holde Dem borte, kan man ikke fortænke dem i. Men hvem er det, der skulde vove at tage posten når De er bleven forbigået? Hvem skulde vove at vise sig som den foretrukne uden at føle sig skammet sønder og sammen under sammenligningen? Jeg begriber ikke dette. Det glæder mig at Deres forelæsninger udkommer på tysk. Nogle uddrag, som allerede skal have været oversatte i «Ueber Land und Meer» har vakt megen opmærksomhed og interesse; jeg hørte dem omtale i den literære forening i Dresden. Kom her ned! Det er i udlandet vi nordboer skal vinde vore feltslag; en sejr i Tyskland, og De vil være ovenpå hjemme. Hjertelig hilsen, og på snarligt gensyn! Deres hengivne Henrik Ibsen. Berchtesgaden i Bayern, den 8de August 1872. – Kære herr Hegel! Jeg erindrer ikke om jeg i mit sidste brev fortalte Dem at jeg agtede at afrejse til Tyrol? Under alle omstændigheder befinder vi os nu her, i denne dejlige egn, hvor vi tilbragte sommeren 1868 på tilbagerejsen fra Italien, og hvor vi denne gang agter at forblive indtil slutningen af denne måned. Idag tilskriver jeg Dem fordi jeg begynder at befinde mig i pengeforlegenhed, og beder Dem derfor bevise mig den store godhed at sende mig 150 Thaler preussisk.(For vekslingens skyld vilde jeg være Dem meget taknemmelig, hvis jeg kunde erholde sedler ikke større end på 10–20 Thaler pr: stykke.) Min regnskabsbog har jeg ladet blive tilbage i Dresden, og jeg ved således ikke for øjeblikket om jeg har nogen slags adkomst til at trække et så stort beløb hos Dem; men jeg stoler på Deres venlighed, og i ethvert fald skal vort mellemværende snart igen blive bragt i ballance. Jeg kan nemlig melde Dem at jeg nu har tilendebragt 2den del af trilogien. Første del: «Julian og visdoms-vennerne», skuespil i 3 akter udgør omtrent 100 sider trykt; den anden del, som jeg nu renskriver, «Julians frafald», skuespil i 3 akter, er af et lignende omfang. Det tredje stykke, «Julian på kejserstolen», blir i 5 akter, og er så betydelig forberedt at det vil gå ulige hurtigere fra hånden end det foregående. Hvad der er færdigt danner et afsluttet helt for sig, og kunde godt udgives særskilt; men for det samlede indtryks skyld holder jeg det dog for hensigtsmæssigt at alle tre stykker kommer på engang. Skulde De være af en anden mening, håber jeg De lader mig det vide. Jeg ved ikke om De har læst en række feuilletoner over den nyere dansk-norske literatur i «Hamb: Corresp:» af Adolf Strodtmann? Er det sandt, hvad literære folk i Tyskland har sagt mig, nemlig at danske blade (man har specielt nævnt «Fædrelandet») har taget til genmæle imod disse så velvillige og rosende skildringer? Hvis dette ikke beroer på en misforståelse og De ved lejlighed skulde se Dem istand til at kunne skaffe mig de pågældende nummere, vilde jeg være Dem særdeles taknemmelig. Fra min gamle ven Jonas Lie har jeg havt et langt brev; men om der er noget nyt arbejde i vente fra hans hånd, derom taler han ikke. Til vor tusendårs-fest havde jeg skrevet et længere digt, der, efter anmodning fra festkomiteen, var stillet til dens disposition; men da det kom til stykket vovede de fejge karle ikke at lade det oplæse! Værdige efterkommere af den gamle heltekonge! Nu er vel udstillingen i sin fulde gang, og København overfyldt af fremmede? Har De anledning dertil beder jeg Dem hilse Brandes. Ligeså P. Hansen og alle andre gode venner. Direkte frembærer jeg de hjerteligste hilsener til Dem selv og til Deres søn. Deres stedse hengivne Henrik Ibsen. P. S. Min adresse er som foranstående, blot og bart: Berchtesgaden in Bayern. Berchtesgaden den 29de August 1872. Kære Brandes! Mit ophold hersteds er bleven forlænget udover den oprindelig bestemte tid, og således modtog jeg først igår aftes Deres venlige brev, der tilsendtes mig fra Dresden. Imorgen afrejser jeg herfra og håber at være i Dresden den 1ste September. Hjertelig velkommen did! Min bolig er: «Grosse Plauensche Strasse, No 9, parterre rechts». Tag ind i hotellet «Kurländer Haus». Det sted tror jeg i alle henseender at turde anbefale Dem, og der har vi Dem lige i nærheden. Jeg står midt i forberedelserne til afrejsen. Idag altså kun disse få linjer. På snarligt møde i Dresden! Jeg har tænkt meget på Dem og Deres planer i denne tid og har stor lyst til at være med hvor jeg kan. Deres hengivne Henrik Ibsen. Dresden den 15de September 1872. – Kære herr Hegel! Idet jeg herved takker Dem for og erkender modtagelsen af de to sidste pengeforsendelser i Juni og August, nødes jeg herigennem til at anmode Dem om en ny remisse på 150 Thlr: preussisk. Så meget har jeg jo ikke stående hos Dem og beder Dem derfor at ville supplere det manglende ved hjælp af det i Sparekassen indsatte beløb. Dernæst tillader jeg mig at frembære til alle vedkommende min hjerteligste lykønskning i anledning af den i Deres familje indtrufne glædelige begivenhed! Deres søn beder jeg Dem specielt hilse på det venligste fra mig. – Dr: Brandes er kommen hid. Når De vil overtage udgivelsen af det påtænkte tidsskrift, så tror jeg, ja, jeg er næsten viss på at det vil bryde sig vej og kunne med fordel bestå i længere tid. Efter min erfaring beror et sådant foretagende næsten helt og holdent på hvem der er udgiver. At jeg med denne sikkre tiltro til sagen med glæde vil knytte mig til samme, så løst eller så fast, som De måtte finde hensigtsmæssigt, er en selvfølge. Jeg længes efter en stadig bibeskæftigelse og havde netop tænkt på at sætte mig i forbindelse med et eller andet af vore offentlige organer da Dr: Brandes og senere De berørte denne plan, som jeg foretrækker for enhver anden. Jeg beklager meget at jeg ikke havde anledning til at træffe herr Larsen under hans ophold i Dresden og beder Dem bringe ham min forbindtligste tak for hans opmærksomhed. Deres hjertelig hengivne Henrik Ibsen. Dresden den 27de September 1872. Kære svoger! Idet jeg herved, som sædvanligt, noget sent, takker for og erkender modtagelsen af den sidste pengeremisse, beder jeg Dem om i min gage for 3die kvartal at tage Dem betalt for hvad De til dato godhedsfuldt måtte have udlagt for mig og derpå sende mig postanvisninger for det øvrige. Vor udflugt til Tyrol i sommer var i alle henseender særdeles behagelig. Efter tilbagekomsten hertil har vi levet et mere end almindelig selskabeligt liv da stedet i denne tid har været besøgt af en masse skandinaver. Goldschmidt og G: Brandes er kommet hid specielt for at besøge os; hvad flertallet af de visit-aflæggende norske angår, så formoder jeg at det er nysgærrigheden, som driver dem. Nogen dybere sympati deroppefra tror jeg ikke at turde påregne når jeg ser hen til den typisk-norske hensynsløshed, hvormed jeg i sommer blev behandlet fra den såkaldte Haralds-komites side. Man anmoder mig om at skrive et digt, bestemt til oplæsning i Haugesund. Jeg skriver digtet; man forbigår det ved festen og sælger det som andre kurvekone-viser, uden at man til dato har fundet sig beføjet til med et eneste ord at give mig en forklaring over denne mysteriøse sag. Er grunden til forkastelsen den, at der i digtet er hentydet til vore dages adsplittelsesmænd, så må jeg sige at ordenens, dannelsens og fremskridtets sag hos os for øjeblikket er i hænderne på folk, der aldrig vil formå at føre den frem til sejr, og da vil jeg i min egenskab af statssatyrikus anse det for min nærmest liggende pligt at fremstille dette parti i al dets jammerlige holdningsløshed, i al dets mangel på mod og vilje og i dets naragtige naive tro på at en grætten passiv modstand skulde kunne bringe et resultat ligeover for en masse, der både er hensynsløs og vel organiseret. Kort sagt, jeg vilde ansé det for gavnligt, om det kunde lykkes mig at bringe alle angældende til at skamme sig over sig selv. Jeg antager at De ikke vil være ganske uenig med mig heri; jeg antager at De vil indrømme, at den øjeblikkelige situation hjemme ikke så meget er en frugt af nogen særdeles fremragende begavelse hos oppositionens førere, som meget mere af en aldeles uforsvarlig fejghed, eftergivenhed og gåen på akkord hos næsten alle dem, der skulde og burde være kaldede til at værne om grundlaget for vort samfund. Denne mangel på villighed til personlig at stille sig i breschen er vort lands ulykke; man viger fod for fod, man opgiver terrænet stykkevis; derfor er det at vi nu står således, som vi står, og jeg synes der skulde en overmenneskelig forsagelse til, for at lade et så righoldigt stof til epigrammer og komedier slippe sig af hænderne. – Først og fremst arbejder jeg imidlertid på «Kejser Julian», der antagelig vil være færdig ved juletider. Med de ovenfor nævnte planer har det visst ingen hast; jeg antager ikke at forholdene så snart vil forbedre sig, og gjorde de det, så var det jo det ønskeligste. Jeg tænker ofte på hvad man kan vente af vor nye konge. En fast og frygtløs mand i hans stilling kunde udrette meget; men om han har disse egenskaber tør måske være tvivlsomt nok; så meget er imidlertid visst, at skal han kunne udrette noget godt, så blir det ikke ved hjælp af de nuværende kongelige rådgivere. Folk, der lader Jaabæk og Bjørnson gå på fri fod, kvalificerer sig til selv at puttes i hullet. – Marie tænker vi ofte på. Jeg ansér det fremdeles for ikke vel overvejet at hun forlod Dresden. Gid det nu måtte lykkes hende at finde en nogenlunde tilfredsstillende plads! – Falsens lever vel. Jeg hører af dem at planerne til Axels militære løbebane er gået i lyset. Det var ikke andet end hvad man kunde vente. Han står altså nu på samme standpunkt, som da han gik ud af Heyerdahls fabrik, kun at diverse hundreder er bortkastede til unytte. Hermed får jeg for dennegang slutte. Susanna og Sigurd sender Dem de hjerteligste hilsener; ligeså Deres hengivne Henrik Ibsen. Dresden den 30te September 1872. Højstærede herr generalkonsul Tønsberg! Som svar på Deres meget ærede skrivelse af 26de dennes må jeg desværre meddele Dem at jeg ikke ser mig i stand til at efterkomme Deres anmodning om at yde bidrag til det påtænkte «Kunstner-Album». Et større literært arbejde lægger nemlig beslag på al min tid og alle mine tanker; og jeg vil tilføje at selv om dette ikke var tilfældet, så har jeg engang for alle gjort mig til regel aldrig at lade trykke noget i samlag med andre; hvad jeg skriver, vil jeg have udgivet for sig selv alene, og af denne grund har jeg allerede måttet afslå utallige lignende anmodninger. Nærmere at udvikle mine motiver i dette punkt vil lige overfor en i alle literære sager så erfaren mand, som De, formentlig være ganske overflødigt og det sker kun til overflod når jeg udtaler det håb at De i min nødtvungne vægring ikke vil se noget andet eller mere, end jeg foran har antydet. Deres ærbødigst hengivne Henrik Ibsen. Dresden den 14de Oktober 1872. – Herr Edmund W. Gosse! Endelig er jeg, efter min udflugt til Tyrol i sommer, kommen nogenlunde til ro i min nye bolig her i Dresden, og tør således ikke længere opsætte, hvad der altid er mig en kær pligt, nemlig at tilskrive Dem og på det varmeste og oprigtigste takke Dem for de fornyede beviser på Deres velvilje, som jeg i de sidste måneder til forskellige tider har modtaget. Allerede i Berchtesgaden havde jeg den glæde at erholde Deres venlige brev af 1ste August tilligemed den vedlagte recension over «Peer Gynt» i «The Spectator». En bedre, klarere, og velvilligere fortolkning af mit digt kunde jeg aldrig ønske mig. Jeg vilde kun ønske at den ros, De tildeler mit arbejde, var tilfulde fortjent; de indvendinger, som De fremfører, er vistnok begrundede; jeg kan selv tildels se manglerne nu, da jeg ved den lange mellemliggende tid er kommen således bort fra bogen, at jeg formår at se tilbage på den, som på en fremmed mands arbejde. Ikke mindre taknemmelig er jeg Dem for det senere modtagne nummer af «The Academy» med den deri indeholdte anmeldelse af «Kongs-emnerne». Hvad jeg ovenfor tillod mig at udtale om recensionen over «Peer Gynt», gælder også i fuldeste mål om denne sidste. En liden literaturhistorisk berigtigelse vil jeg dog ikke tilbageholde: A: Munchs drama «Hertug Skule» udkom ikke samtidigt med «Kongs-emnerne»; det udkom lidt senere. «Kongs-emnerne» blev ligeledes fra først af, såvel på scenen, som i den offentlige og almindelige kritik, ubetinget foretrukket for «Hertug Skule». Dette er imidlertid noget ganske uvæsentligt. Endelig havde jeg for nogle dage siden den glæde at modtage Deres fortræffelige afhandling over den norske poesi i «Fraser’s Magazine». Ligesom jeg personlig har den største grund til at være Dem erkendtlig for de to første artikler, således har De ved dette sidste større arbejde sat hele det norske folk i taknemmeligheds-gæld til Dem. Jeg er også viss på at den skandinaviske presse vil påskønne og fremhæve dette, hvis det ikke allerede er sket. Det var mig meget kært af Deres brev at erfare at De har fundet Dem tilfreds med opholdet i København, og vil kun ønske at det samme må have været tilfældet under Deres besøg i Kristiania, uagtet tidspunktet vistnok ikke var det heldigste for så vidt som byen i den bedste sommertid er forladt af en hel del personer, hvis bekendtskab det måske kunde have interesseret Dem at gøre. Vor fælles ven, overlærer Løkke håber jeg imidlertid at De har truffet. For min egen skyld beklager jeg meget at omstændighederne forbød mig isommer at besøge hjemmet og således betog mig den meget ønskede anledning til at gøre Deres personlige bekendtskab. Jeg arbejder daglig på «Julianus Apostata», og håber at kunne have det hele færdigt ved dette års udgang. Såsnart bogen er trykt, skal jeg tillade mig at sende Dem den, og vil blot ønske at den må vinde Deres bifald. Det er en del af mit eget åndelige liv, som jeg nedlægger i denne bog; hvad jeg skildrer, har jeg, under andre former, selv gennemlevet, og det valgte historiske thema har også en nærmere sammenhæng med vor egen tids bevægelser, end man på forhånd skulde tro. Dette anser jeg også som en uafviselig fordring til enhver moderne behandling af et så fjernt liggende stof, hvis det, som digt betragtet, skal kunne vække interesse. Hermed må jeg for denne gang slutte idet jeg gentager forsikringen om den hjertelige og oprigtige taknemmelighed, hvormed jeg altid forbliver Deres hengivne Henrik Ibsen Jeg glemte ovenfor at fremhæve og udtale min tak for Deres, som det forekommer mig, mesterlige oversættelse af det lille digt i «Brand»! – Dresden den 24de Oktober 1872. – Højstærede herr Hartvig Lassen! Allerede fra den første tid da jeg havde den tilfredsstillelse at vide den artistiske ledelse af Kristiania theater i Deres hænder, har jeg gåt hernede med et stille håb om fra Dem at modtage et forslag, sigtende til at lade «Kærlighedens Komedie» opføre for det norske publikum. Et sådant forslag er imidlertid, imod forventning, ikke fremkommet, og jeg nødes derfor til selv at gribe initiativet, hvilket herved sker, idet jeg beder Dem betragte stykket som ved denne skrivelse officielt indleveret til theatret. Noget exemplar af bogen vedlægger jeg ikke da denne (i 2den udgave) med lethed kan erholdes deroppe. De betænkeligheder, jeg i sin tid nærede mod stykkets opførelse, er for længe siden forsvundne. Af mange tegn er jeg kommen til den overbevisning at almenheden nu har fåt sine øjne opladte for den sandhed at dette arbejde i sin inderste idé hviler på et ubetinget moralsk grundlag, og hvad stykkets hele kunstneriske struktur angår, så har jeg, nu mere end nogensinde, den formening at denne er ulastelig og ialfald ikke overtræffes i noget af mine andre dramatiske arbejder. Jeg henregner overhovedet «Kærlighedens Komedie» til noget af det bedste, jeg har frembragt. At jeg derfor gerne ønsker at se stykket på scenen hjemme er en selvfølge, og jeg tror heller ikke at publikum vil være utilfreds med om så sker. Ja, jeg tror også at min stilling i den skandinaviske literatur til en viss grad berettiger mig til at fremsætte en venskabelig begæring i så henseende, en begæring, som for en forfatter under lignende forholde i andre lande vilde været overflødig. Denne sæson vil neppe, efter hvad jeg kan tænke mig, blive synderlig rig på originale nyheder, og det er dog især sådanne, der giver en spilletermin både glans og præg, samtidigt med at de væsentligt bidrager til at opfriske interessen for theatret, om ikke ved andet, så dog ved en belivet diskussion for og imod. Stykket lader sig med lethed besætte i Kristiania. Jeg vedlægger et forslag til rollebesætning men overlader naturligvis til Dem at foretage de ændringer i samme, som af artistiske grunde måtte befindes ønskelige. Kan herr Johannes Brun, uden skade for helheden, holdes udenfor, vilde det i visse måder tjene mig til beroligelse. Det er min faste overbevisning at dette stykke, godt besat og i alle henseender omhyggeligt indstuderet, navnlig ved en naturtro gengivelse af karaktererne og ved en fin behandling af pointerne i dialogen, vil erobre sig en blivende plads på repertoiret. Dets udstyr stiller ikke store fordringer og tiden er endnu ikke så langt fremskreden at det jo, hvis sagen gribes an med kraft og interesse fra alle sider, endnu med lethed kan sættes op i den bedste del af sæsonen. Som honorar må jeg betinge mig bruttoindtægten af første forestilling med en garanteret minimumsindtægt af 300 Spdlr: – Jeg beklager meget at jeg ikke har anledning til at forhandle personligt med Dem i dette anliggende, men hengiver mig imidlertid til det håb at også den skriftlige vej vil vise sig tilstrækkelig. I dette håb forventer jeg Deres ærede svar og tegner mig Deres venskabeligst forbundne Henrik Ibsen. Dresden den 10de November 1872. Kære herr Hegel! For omtrent otte dage siden sendte jeg herr Carl Ploug en afskrift af indlagte digt med anmodning om at få samme trykt i «Fædrelandet». Da jeg imidlertid til dato intet har hørt fra ham frygter jeg for at brevet ikke er sluppet helskindet igennem det preussiske postvæsen, og beder Dem derfor at sende herr Ploug indlagte med gentagelse af min nævnte anmodning. Skulde den første afskrift være kommen ham rigtig i hænde men endnu ikke være benyttet, beder jeg Dem anmode ham om at trykke efter den til Dem sendte kopi, da deri et par udtryk er forbedrede. Hvis han, af mig ubekendte grunde, ikke vil offentliggøre digtet i sit blad, beder jeg Dem sende samme til «Dagbladet». Digtet er et lejlighedsdigt, og tåler, som sådant, ikke at henligge længere end højst nødvendigt. I al hast Deres hjertelig hengivne Henrik Ibsen. Dresden den 12te November 1872. – Herr cand: jur: Dahl! Da jeg igår udbad mig fornøjelsen af Deres besøg til iaften, erindrede jeg ikke at det store fakkeltog var fastsat netop til denne tid. Jeg antager at de, ligesom vi, ønsker at overvære denne højtidelighed, og antager derfor at jeg handler i begge parters interesse når jeg herved forbindtligst anmoder Dem om, istedetfor iaften, at komme til os imorgen, onsdags aften, til hvilken tid, det vil være os en stor glæde at modtage Dem. Deres Henrik Ibsen. Dresden den 14de November 1872. – Herr Hartvig Lassen! Idet jeg forbindtligst takker Dem for den beredvillighed, hvormed De er gået ind på mit forslag at opføre «Kærlighedens komedie», vil jeg ikke undlade at bemærke at jeg fuldstændigt vurderer vægten af de betænkeligheder, som hidtil har afholdt Dem fra at bringe stykket på scenen. Jeg tror imidlertid at den behandlingsmåde fra skuespillernes side, som arbejdet, ifølge sin natur, kræver, vil springe vedkommende tilstrækkeligt i øjnene, og skulde dette under prøverne vise sig ikke at være tilfældet, så håber jeg at De godhedsfuldt vil hjælpe til med vink og vejledning. Det er slemt at herr Wolf ikke kan påregnes i Guldstads rolle; men dette punkt er jo dog alligevel overkommeligt. At sætte herr J: Brun til at spille rollen forekommer mig af flere grunde betænkeligt. Hvad stykket først og fremst kræver, er en fuldendt memorering. Men er herr Brun herefterdags istand til at lære en rolle ordentlig udenad? Eller er han at formå til at underkaste sig den dermed forbundne ulejlighed? Dog, selv om der fra den side intet er at befrygte, så betvivler jeg at han vil kunne give rollen den rette farve. Lægger han sin komik deri, så kan Svanhilds beslutning, dette farligste punkt i stykket, let komme til at stå i et altfor grelt lys; giver han den med anstand, uden komik, så er han inde på et for ham fremmed felt. Men skulde det ikke være en mulighed i at forsøge herr Reimers? Hr: R: er jo en intelligent mand, og hvis han overhovedet kan spille rollen, så tror jeg han vil spille den således at der ikke vil komme til at ligge nogen umulighed i springet fra Falk til grossereren, og hermed var meget vundet. Jeg havde da tænkt mig rollebesætningen således. Fru Halm – fru Giebelhausen. Svanhild – fru Gundersen. Anna – fru Juel. Falk – hr: Gundersen. Lind – hr: Abelsted. Guldstad – herr Reimers. Styver – hr: Isachsen. Frøken Skjære – fru Wolf. Stråmand – hr: Clausen (hr: Nielsen eller hr: J: Brun?) Fru Stråmand – frøken Parelius. Til sangen i første akt tror jeg der er komponeret musik af Udbye og muligens af andre. Jeg beder Dem bringe direktionens øvrige medlemmer min tak for det bevilgede honorar. Deres ærbødigst forbundne Henrik Ibsen. Dresden den 20de November 1872. Kære herr Hegel! Med forbindtligst tak for det tilsendte nummer af «Fædrelandet» beder jeg Dem tilgive at jeg voldte Dem en unødvendig ulejlighed; men jeg syntes at jeg ved denne anledning måtte offentlig udtale mig. Bjørnsons optræden går dog over alle grænser. Og hvorledes skal man forklare denne? Er det sandt, hvad man tilskriver mig fra Norge, nemlig at hans stilling deroppe er bleven aldeles uholdbar, at han tænker på at flytte til Tyskland, og at han har villet berede sig en god modtagelse her? Man kunde godt tiltro ham noget sligt. Ligeover for Dem, hans forlægger, forekommer hans handlemåde mig i højeste grad hensynsløs; men moralske forpligtelser har rigtignok aldrig generet ham. Fra Dr: Brandes har jeg nylig havt brev; han har mødt megen forekommenhed i literære kredse her, og jeg tvivler ikke på at der vilde stå ham en plads åben i dette store literatursamfund, om han attråede en sådan. Jeg erindrer ikke om jeg har erkendt modtagelsen af den i September erholdte pengeremisse. Har jeg forsømt dette, så sker det herved. Såvidt jeg af mit regnskab kan se, skulde jeg endnu have indestående i sparekassen omtrent 200 rdlr dansk. Dette beløb beder jeg Dem bevise mig den godhed at sende mig på sædvanlig måde. Mit nye arbejde håber jeg bestemt at have færdigt ved årets udgang. «Kærlighedens komedie» er antaget til opførelse på Kristiania theater, hvor det vil blive givet i den nærmeste fremtid. Til sommeren agter jeg at underkaste «Fru Inger» en fuldstændig omarbejdelse, beregnet på det kgl: danske theater, og derefter tænker jeg, om alt går efter ønske at skrive et større lystspil, hvortil planen allerede er så temmelig modnet. Med de bedste hilsener til Dem og Deres søn tegner jeg mig Deres hjertelig hengivne Henrik Ibsen. Min nuværende adresse er: Wettiner-Strasse, No 22. 2. Etage. Herr instruktør og skuespiller A: H: Isachsen. Christiania. (Norwegen.) fr: Dresden den 16de December 1872. – Kære Isachsen! Af min stærkt optagne tid må jeg iaften stjæle nogle øjeblikke for at tilskrive Dig et par linjer angående «Kærlighedens komedie», hvis opførelse vel snart står for tur. Jeg beder Dig at tage Dig af dette stykke på bedste måde, både med hensyn til arrangement og til udstyr. – Men først og fremst beder jeg Dig om med strenghed at våge over at stykket fra samspillets side kommer frem i en anstændig form. Jeg beder Dig derhos om at meddele de ærede rollehavende følgende: Den modtagelse dette stykke, hvilket jeg ansér for et af mine bedste, erholder fra publikums side, afhænger helt og holdent af måden, hvorpå det blir spillet. Det er nødvendigt at man allerede på første prøve kan sin rolle fuldstændigt. Det er nødvendigt, at enhver af de spillende kender hele stykket og ikke blot de scener, hvori han selv optræder. Iagttages ikke dette, så lærer man heller ikke at opfatte helheden af den karakter, man har at fremstille. Dialogen i mit stykke er fuld af pointer, hentydninger, o. s. v. Alle disse må forståes; men de må gengives med finhed og ikke med noget sådant eftertryk at de rykkes ud af deres organiske forbindelse med den øvrige dialog. Samtalerne må føres med liv, lethed og den højeste grad af natursandhed i betoningen. Hvad man i min tid ofte savnede ved Kristiania theater, var den naturlige afveksling i talens hurtighed og langsomhed, alt efter indholdet. Man savnede stemmens naturlige dæmpning og styrke, og især savnede man den stigende hurtighed i tempoet, som fremkommer, når et menneske, ved det, der bliver sagt, eller derved at han selv taler sig hed, bringes i affekt, i vrede, i forargelse, i afsky, o. s. v. – I min tid hjalp mange sig ved slige lejligheder med at råbe højere. Men dette nytter til intet. Der gives intet andet udtryk for den stigende affekt, end den stigende iver, hvormed der tales. Endelig vil jeg tilføje at ved alle gode theatre i Europa ansees et stykke først da for ordentlig indstuderet, når det kan spilles uden sufflør. Disse punkter tillader jeg mig med en forbindtlig hilsen at lægge de ærede rollehavende på hjerte. Jeg nærer det sikkre håb at enhver af dem, både af kærlighed til kunsten og af personlig velvilje for mig, vil gøre sit bedste. – – Jeg tvivler ikke på at Du, kære ven, er enig med mig i ovenstående og at Du vil drage omsorg for at det iagttages. – Nu til noget privat, hvorom jeg forlængst skulde have tilskrevet Dig. Jeg tror Du vil give mig ret når jeg påstår at Du har sét mindre af det europæiske theatervæsen end ønskeligt for den stilling, Du for tiden beklæder, og især for den stilling, som Du måske engang kommer til at beklæde ved Kristiania theater. Du må se med egne øjne nutidens sceniske hjælpemidler bragte i anvendelse, Du må studere arrangement og dekorationsvæsen, administration og artistisk samt technisk ledelse. Med et ord, Du må ud at rejse. Kommer Du ikke ud, så vil Du ikke kunne hævde den fornødne autoritet i længden, og Du vil ikke engang kunne præstere den fornødne selvtillid og sikkerhed, hvilket er det vigtigste. Til påske åbnes det nye Alberts-theater her i Dresden. På dette theater skal de kongelige skuespillere give forestillinger indtil det store operahus blir færdigt. Der spilles hele året igennem; altså også om sommeren. Her var netop noget at lære for Dig. Jeg skulde gøre mit bedste for at skaffe Dig indpas overalt. Du skal og må komme herned! Da eders direktør, kaptejn Bang i høst var her, talte jeg vidtløftigt med ham om denne sag og sagde ham at theatret skulde give en forestilling i det øjemed at skaffe Dig rejsepenge. Privatfolk måtte også gøre noget. Han var aldeles enig med mig, og alt beror således på Dig selv. Jeg er viss på at Du ikke vil opfatte dette, som om jeg i utrængsmål blandede mig op i dine affærer. Jeg har selv erfaret, hvorledes et ophold i udlandet stålsætter et menneske for hele hans livsgerning, og det er derfor ganske naturligt at jeg ønsker mine gamle venner delagtige i et sligt gode. Jeg råder alle til at rejse; men Dig især. For Dig er det en uundgåelig nødvendighed. Beslut Dig altså og tilskriv mig derom. – Jeg ser at din fader, den gamle hædersmand er gået bort, fulgt til graven, som det sømmede sig, af alles agtelse og kærlighed. – Bortsét fra denne familjesorg håber jeg at Du og dine befinder eder vel. Hils din ærede frue mangfoldige gange fra Din hengivne ven Henrik Ibsen. Fuldmagt. Herved bemyndiges herr bureauchef J. H. Thoresen på mine vegne at hæve og kvittere for det mig ved Kristiania theater tilkommende honorar for «Kærlighedens Komedie». Dresden den 30te December 1872. Henrik Ibsen Dresden den 4de Februar 1872. Kære ven! I det sikre håb at Du, trods min 9-årige udlændighed, har bevaret mig i venskabelig erindring, tilskriver jeg Dig herved nogle linjer for at trække en veksel på den hjælpsomhed, jeg altid har fundet hos mine gamle medhollændere. – Det er naturligvis din lærdom, jeg agter at drage nytte af. Sagen er denne: mit nye store arbejde er nu så vidt færdigt at jeg inden 14 dage begynder renskriften. Da jeg, som Du ved, ingen stiv græker er, så har jeg, af kildeskrifter i originalsprogene, kun kunnet benytte de latinske. Men i disse hersker der en stor forvirring med hensyn til skrivemåden af græske navne. Jeg ønsker, så vidt muligt, at anvende de græske former og spørger dig derfor: 1.) Hvorledes lyder de græske endelser i de personnavne, som de latinske forfattere gengiver med endelserne us, eus og ius? Jeg mener, gives der nogen fast regel, ifølge hvilken jeg af disse forskellige latinske endelser kan se, hvorledes navnene har været skrevne på græsk? 2.) Har Grækerne brugt at forgræske latinske navne? Og, i så fald, efter hvilke regler? Exempelvis spørger jeg: har Grækerne skrevet Basilios, Basileos eller Basileus? Er navnet Cæsarius det samme som Cæsarion? Særlig spørger jeg om Grækerne har brugt at forgræske navnet Maximus? Og hvorledes da? Hvorledes lyder på græsk: Libanius? – Kort sagt, kære ven, jeg vilde gerne have en regel at gå efter. Dernæst vilde jeg gerne vide hvor langt jeg tør gå i brugen af k for c, – når jeg nemlig går til det yderste. Tør jeg, f. ex. skrive Kappadokia, ligesom enkelte nyere skriver Kirke for Circe, Kybele o. s. v. Dette er forholdsvis småting for Dig; men nu kommer noget vanskeligere: Der existerer et skrift af en viss Eunapius (Eunapios, eos?) om mystikeren Maximus. Neander citerer dette skrift under titelen «Vita Maximi», og man skulde deraf slutte at bogen var affattet på latin. Men det er ikke tilfældet; den er skreven på græsk og jeg har ikke kunnet få fat på nogen oversættelse. – Kan Du nu i kort uddrag sige mig, hvad der står i denne bog, som vist ikke hører til klassikerne? Det var navnlig faktiske levnetsomstændigheder, jeg gerne vilde vide. Hvad Ammian fortæller, er ikke betydeligt, og andre, for mig tilgængelige kilder, gives ikke. Kan og vil Du tjene mig i denne sag? Og tør jeg i så fald snart påregne et svar fra Dig? Manuskriptet skal, som sagt, om 14 dage, i renskrift begynde at afgå til Hegel. Om mit arbejde vil jeg ikke nu udtale mig; men kan dog trøstig sige, at det bliver mit «Hauptwerk». Det omfatter to forskellige dramaer, hvert i fem akter, og udgør en bog på over 400 sider. Tilgiv at jeg plager Dig med disse sager! Tiden tillader mig ikke at skrive om mangt og meget andet, som jeg nok kunde havt lyst til at drøfte med Dig. Altså kun en hilsen til alle venner, blandt hvilke det vilde være mig særdeles kært, ifald jeg turde henregne din ærede frue. Skulde du tilfældigvis se skolebestyrer Gjertsen, så hils ham venskabeligst og sig ham at jeg snart tilskriver ham. Løkke, Birkeland, Bachke, Rygh og andre gode hollændere bedes iligemåde hilsede fra Din hengivne ven Henrik Ibsen. Min adresse er: Wettiner-Strasse, No 22, 2. Etage. Dresden den 6te Februar 1873. – Kære herr Hegel! Herved har jeg den store glæde at kunne melde Dem at mit store arbejde er færdigt, og lykkeligere tilendebragt end noget af mine tidligere. Bogen fører titel: «Kejser og Galilæer, et verdens-drama i to dele.» Den indeholder: 1ste del: «Cæsars frafald», skuespil i fem akter (170 sider.) 2den del: «Kejser Julian», skuespil i fem akter (252 sider.) Lad ikke benævnelsen «verdensdrama» forskrække Dem! Den er dannet i lighed med «folkedrama, familjedrama, nationaldrama, o. s. v, og er på sin plads; thi mit stykke handler både om himmel og jord. Ved den vækst, tanken og ideen har taget under udarbejdelsen, blir det nødvendigt endnu en gang at renskrive det første stykke; det bliver dog derved ikke længere; tvertimod håber jeg at kunne forkorte det med omtrent 20 sider, så det hele udgør 400. (Hver af mine sider indeholder omtrent en trykt.) Renskriften begynder om 8 dage, og skal jeg da hver 8de dag sende Dem en portion på 48 sider; dette udgør kun 7 sider pr: dag, og det må jeg kunne overkomme. Det sidste stykke kunde gerne gå i trykkeriet som det er; men dersom De ikke ønsker at påskynde udgivelsen, så vil jeg for sikkerheds skyld også afskrive dette. Dette stykke har været mig et Herkules-arbejde, – ikke ved udarbejdelsen; thi den er gåt let; men ved den møje, det har kostet at leve mig friskt og anskueligt ind i en så fjern og fremmed tid. Det er mig meget kært af Deres næstsidste brev at få en god afsætning stillet i udsigt; thi flere år af mit liv er ofret på denne bog. Jeg tør forudsige, at vi begge vil få glæde af den. Bestem nu selv tiden for udgivelsen. At jeg ikke straks begynder på renskriften, hidrører fra at jeg har måttet forespørge hos en lærd ven i Kristiania om den rette skrivemåde af nogle græske navne, der i mine latinske kildeskrifter er blevne forvanskede, – en omstændighed, hvorpå jeg først for et par dage siden blev opmærksom. – For de i Deres brev af 26de November forrige år tilsendte 150 Thaler takker jeg forbindtligst. Ligeså for den til jul modtagne særdeles værdifulde bogpakke! En i sandhed stor og uventet glæde beredte De mig ved i Deres sidste venlige brev at tilmelde mig behovet af nye udgaver af «Brand» og «Kærlighedens komedie». Den første bør udgå uforandret; i den sidste retter jeg ortografien og nogle enkeltheder; jeg anvender mine aftener dertil. «Fru Inger til Østråt» vil jeg til sommeren rent omskrive, og skal den da blive en af mine bedste bøger. Hvis De kunde skaffe mig et exemplar, vilde jeg takke Dem meget. «Hærmændene» tiltrænger ikke mange rettelser. Jeg tror at disse to bøger med fordel vil kunne slippes ud i kølvandet af det store nye opus. – Nu sluttelig en bøn til Dem. Jeg har hos Dem og i sparekassen indestående ca 49 Rdlr. Vil De, som forskud, supplere denne sum, så det hele udgør 150 Thaler preusisk og sende mig samme? Jeg er nemlig, ved Kristiania theaters nøleri med opførelsen af «Kærlighedens komedie» kommen i forlegenhed og trænger til penge. Tag mig ikke denne nødtvungne anmodning ilde op! Hils venligst Deres søn og modtag selv de oprigtigste hilsener fra Deres hjertelig hengivne Henrik Ibsen. Dresden den 20de Februar 1873. Kære herr Gosse! Efter at have modtaget fra Dem – foruden et elskværdigt venskabeligt brev – tillige en nytårsgave, mere kærkommen og mere værdifuld, end nogen anden, måtte De med rette vente at jeg uopholdelig skulde have tilsendt Dem idetmindste nogle linjer. Når dette ikke er sket, så har det flere grunde. Først og fremst ønskede jeg nemlig at sende Dem, ikke nogle linjer, men et langt brev. Fra 21de November til 16de Februar har jeg imidlertid bogstavelig ikke havt en ledig time. Jeg har nemlig i dette tidsrum fuldført mit nye dramatiske arbejde, hvilket nu begynder at trykkes, og som vil udkomme i Mai måned. Det hele vil udgøre en bog på over 400 sider. Den heder: «Kejser og Galilæer», et verdenshistorisk skuespil. Den indeholder: 1) «Cæsars frafald» – skuespil i 5 akter, og: 2.) «Kejser Julian», skuespil i 5 akter. Det er det sidste stykke, som jeg uden afbrydelse har skrevet i det ovennævnte tidsrum. Nu er jeg daglig beskæftiget med at sende en renskrift til København; hver uge skal jeg levere 3 trykte ark, og da jeg lægger en stræng kritik på sproget, så optager denne beskæftigelse hele min tid. Dette skriver jeg sent om aftenen; tilgiv derfor venligst, om det ikke skulde være tydeligt! Når bogen er færdig, skal den øjeblikkelig blive sendt Dem. Ingen anden skal få læse den før De. Jeg har holdt mig strængt til det historiske; jeg har set det alt foregå, ligesom for mine øjne, og således gengiver jeg det. Og dog ligger der megen selv-anatomi i denne bog. At jeg vil sende det først til Dem, er en selvfølge. Thi på ingen af mine øvrige venners dom sætter jeg så megen pris, som på Deres, netop på grund af den dybe, inderlige, digteriske forståelse, som ånder ud af alt, hvad De med et venligt og velvilligt sind har skrevet om mig. Hvorledes skal jeg tilfulde kunne takke Dem for Deres sidste store udtømmende afhandling! Jeg vil heller ikke forsøge på at takke Dem; jeg vil kun sige Dem, at den har fyldt mig med en stor glæde. De oversatte partier af «Kærlighedens komedie» og «Peer Gynt» er mesterligt gengivne, og jeg ved intet deri, som jeg kunde ønske anderledes. – Hjertelig takker jeg Dem også for det tilsendte fotografi, og det skal være mig overordentlig kært at sende Dem mit til gengæld; for øjeblikket er jeg ikke i besiddelse af noget; men så snart jeg får en ledig formiddagstime tilovers, skal jeg anvende den til et besøg hos min fotograf. Også denne sag er en af grundene, hvorfor jeg så længe har udsat med at tilskrive Dem. Om mit arbejde vilde jeg gerne fortælle Dem lidt udførligere; men tidens knaphed tillader det ikke for denne gang. Jeg vil imidlertid både ønske og håbe at bogen ikke skal bidrage til at forringe Deres gode og venskabelige mening om mig, og idet jeg beder Dem om, tiltrods for min forsømmelighed, nu som før at omfatte mig med velvilje, tegner jeg mig Deres hjertelig hengivne Henrik Ibsen Dresden den 22de Februar 1873. Kære herr Hegel! Hermed har jeg den fornøjelse at oversende de første 48 sider manuskript og håber hver uge at skulle magte en lignende portion. Jeg vilde meget beklage om de smukke franske typer ikke blev benyttede til denne bog, for hvis antike indhold de passer så ypperligt. Titelbladene o. s. v indtages forhåbentlig i 1ste ark, så at første handling altså begynder side 11. Dette vil være nødvendigt da det andet skuespil, som jo må gives en fortløbende paginering, rimeligvis vil begynde midt inde i et ark, og titelbladet til dette altså må pagineres. – Forbindtligst tak for de tilsendte 150 Thaler! Med forbindtlig hilsen til Dem og Deres søn tegner jeg mig i al hast Deres hjertelig hengivne Henrik Ibsen. P. S. Jeg takker for det tilbudte honorar. Ideen istedetfor oplag at sætte 1ste tusend o. s. v. på bogen tør have adskilligt for sig. – Det kan jo i al fald forsøges. H. I. Replikerne er hist og her brudte med nye linjer, hvilket sætteren bedes nøje iagttage. Dresden den 23de Februar 1873. Kære ven! At jeg, ved at henvende mig til Dig, henvendte mig til den rette, var jeg på forhånd viss på. Fuld bekræftelse her på fik jeg da også ved den hurtighed og udførlighed, hvormed Du var så god at besvare mit brev. Jeg selv var derimod forrige gang ikke ganske udførlig; jeg glemte at bemærke noget væsentligt, nemlig, at jeg nok gerne vilde vide den rette græske skrivemåde, men, vel at mærke, ikke for at bruge den i dens fulde renhed, men for at kunne afgøre, hvor langt jeg med berettigelse tør gå i at skandinavisere de græske navne. – Jeg stræber nemlig efter en viss konformitet og vil nødig at de mange navne skal stikke af imod hinanden indbyrdes. Da jeg nu benytter de forkortede, hos os naturaliserede former, Julian, Gregor, o. s. v. så kan jeg ikke skrive rent græsk Basileios. Da nu Romerne har gjort dette navn til Basilius, – kan jeg så ikke gøre det til Basilios? Dette vilde være mig så meget mere ønskeligt, som navnet (i mit stykke) stadigt nævnes sammen med mandens fødested: Cæsaræa, og dette ords skrivemåde tør jeg igen ikke røre ved af den grund at den romerske titel Cæsar så ofte forekommer i bogen. Heraf, kære ven, vil Du have klargjort Dig mit synspunkt, hvilket ikke er noget filologisk, men, som jeg tror, et for mig berettiget. Hvad jeg, som altfor fremmed, ønsker at undgå er de græske tvelyde, ai, ei og oi. Jeg vil således gerne skrive Ædesios, Basilios, Ødipos. Endvidere: Kan jeg skrive Cæsarios, eller hed manden (en broder af Gregor af Nazianz) Cæsarion? Bogstavet C tør jeg af ovenstående grund ikke ombytte med K. (naturligvis!) – Tør jeg skrive: kejser Konstanzios? Hed byen: Pergamon? Hed hundestjernen: Sirios? Er Hilarion rigtig græsk form? Skulde der i ovenstående være noget altfor vanvittigt barbari, så vis mig den store tjeneste at sende Hegel de fornødne rettelser; men vær sparsom dermed; thi principet er det mig meget magtpåliggende at holde fast, såfremt det på nogen måde ved subtile argumenter kan forsvares. Eunapios har altså dog skrevet sin bog på latin; min boghandler her forsikrede mig at den var på græsk. Det glæder mig at se at biografien intet indeholder, som står i strid med hvad jeg forud kendte og havde benyttet. Det arbejde, jeg nu udgiver, blir mit hovedværk. Det fører titelen: «Kejser og Galilæer», og indeholder 1.) «Cæsars frafald», 2.) «Kejser Julian». Hvert af disse er et stort drama i fem akter. Stykket behandler en brydning mellem to uforsonlige magter i verdenslivet, som til alle tider vil gentage sig, og på grund af denne universalitet kalder jeg bogen «et verdenshistorisk skuespil». Forresten findes der i karakteren Julian, ligesom i det meste af hvad jeg i de modnere år har skrevet, mere åndeligt gennemlevet, end jeg gider gøre publikum rede for. Men det er på samme tid hel, fuld realistisk digtning; jeg har set skikkelserne for mine øjne i tidens lys, – og vil håbe at læserne gør det samme. – Hjertelig tak for det tilsendte om Holberg! Det har været os en fest at læse denne lille bog, og vi vil endnu mangen god gang kunne begynde den forfra. At vi med en lignende lyst og glæde har læst dine forskellige arbejder i Morgenbladet behøver jeg ikke at forsikre Dig om. Min tak for hjælpen imod Jensen håber jeg fremkom gennem en tredjemand. Jeg sidder og skriver dette sent på aftenen; thi min hele dag er optagen af renskriverarbejde. – Lev vel! Jeg skal aldrig glemme den beredvillighed, hvormed Du i denne sag har villet hjælpe mig. Din hengivne ven Henrik Ibsen. Dresden den 28de Februar 1873. Kære herr Hegel! Deres venlige brev, som jeg i dette øjeblik modtog, iler jeg med i al korthed at besvare. Jeg foretrækker at lade bogen trykke med de gamle typer, når den derved kan komme des hurtigere ud. «Fru Inger» er trykt i Illustr: Nyhedsblad og jeg håber at kunne få de betræffende nummere fra Kristiania. Hærmændene tror jeg ligeledes at kunne skaffe mig. Tak for Deres umage! – Hvad jeg i mit forrige brev skrev om pagineringen af 1ste ark, behøver De ikke at rette Dem efter, hvis det skulde stride mod sædvane. Min hensigt var kun at minde om at der vilde falde et titelblad midt inde i bogen. «Kærl: Kom:» skal jeg sende snarest muligt. Hjertelige hilsener. Deres oprigtig hengivne Henrik Ibsen. Imorgen afgår herfra en ny sending manuskript. Dresden den 6te Marts 1873. Kære herr Hegel! Den modtagne prøveside er jeg meget vel tilfreds med. Den forventede nye skrift tør måske finde anvendelse ved et nyt oplag! – For typernes skyld har jeg altså intet imod at sætningen straks påbegyndes. Jeg har ikke nogen anden særlig grund til at ønske min bog udgiven i Maj, end den, at bogen så længe har ladet vente på sig. Hovedsagen er jo imidlertid for os begge at der vælges den bedste udgivelsestid og afgørelsen af dette spørgsmål må ganske overlades til Dem. Hvis jeg skulde fremsætte noget forslag, så skulde det være følgende: trykningsarbejdet påbegyndes straks; viser det sig så, når bogen er færdig, at årstiden er for langt fremskreden, så bringes ikke bogen i handelen før i September. Noget lignende fandt sted med «De unges forbund». Meget muligt at der herimod taler grunde, som jeg ikke kan overskue, og i så fald frafalder jeg naturligvis forslaget. Hvad pagineringen angår, så opnåes det af mig tilsigtede øjemed, når 1ste ark begynder med separattitelen på det første af bogens to skuespil; derved kommer første handling til at begynde pag: 5; de forangående titelblade m: m: kan da trykkes for sig og tilheftes. Den tredje manuskriptsending, som skulde afgå i overmorgen, kommer neppe afsted før søndag. Hvad beslutning De forøvrigt tager med hensyn til trykning og udgivelsestid, så er det min agt regelmæssigt at sende Dem 48 sider om ugen. «Kærlighedens komedie» skal i næste uge blive Dem tilstillet. Måske kunde den franske skrift her komme til anvendelse? Med de bedste hilsener til Dem og Deres søn tegner jeg mig Deres hjertelig hengivne Henrik Ibsen. Dresden den 9de Marts 1873. Kære herr Hegel! Herved har jeg den fornøjelse at oversende Dem den 3die manuskript-portion. Fornøjelsen er imidlertid noget blandet; thi jeg har til min skræk opdaget at det er så langt fra at jeg vil kunne reducere noget i de 170 sider, hvoraf det første stykke formentlig bestod, at dette tvertimod vil komme til at udgjøre godt og vel 200 sider. – En sådan fejlregning er aldrig før hændt mig. Grunden ligger dels i at jeg til konceptet benyttede papir af et andet format, men væsentlig deri at jeg ikke rigtig har sammentællet alle tilføjelser, og deri, at jeg har beregnet overstrygningerne for højt. I renskriften er intet nyt tilføjet. I det andet stykke vil der ikke blive tale om nogen sådan overskridelse af det opgivne omfang; thi konceptet til dette indeholder ingen rettelser og papiret er det sædvanlige. Nu vil jeg gjerne vide hvorledes De optager dette. Måske har De intet derimod; men måske finder De også at bogen blir større end De kunde ønske. Jeg håber i sidste fald at De venligst vil sige mig Deres mening. «Kærlighedens komedie» sender jeg Dem antagelig i overmorgen. Skulde min ven, bibliothekar L: Daae i Kristiania, med hvem jeg har rådført mig om den rigtigste skrivemåde af nogle græske navne, sende Dem nogle ændringer til den af mig befulgte retskrivning, bedes disse ændringer godhedsfuldt tagne til følge ved korrekturlæsningen. Med venlige hilsener til Dem og Deres søn, Deres hjertelig hengivne Henrik Ibsen. Dresden den 20de Marts 1873. Wettiner-Strasse, 22. 2. Etage. Højstærede herr Dr: Strodtmann! Uge efter uge og måned efter måned har jeg opsat med at tilskrive Dem, væsentlig af den grund at min herværende boghandler gentagende gange har forsikret mig at nu vilde Deres værk over de skandinaviske kunst- og literaturforholde snart udkomme. Jeg ønskede nemlig at læse bogen før jeg tilskrev Dem. Af artiklerne i «Hamb: Corresp.» var det kun lykkets mig at komme i besiddelse af enkelte brudstykker, men de fuldendt mesterlige oversættelser af mine digte, samt den for mig så hædrende omtale af mine dramatiske arbejder, havde gjort, at jeg med glad spænding imødeså udgivelsen af den samlede bog, hvilken, som jeg hørte, desuden vilde blive betydelig forøget. Deres bladartikler om mig havde været mig til umådelig gavn for min herværende stilling. I den literære forening var de blevne lagte til grund for tre forskellige foredrag, der tillige behandlede de to af Dem oversatte skuespil. Jeg var derved igen kommen på en god fod med mine omgivelser og følte mig atter vel tilmode her i Dresden, – det eneste hjem, jeg kan tænke mig muligt nord for Alperne. Men så modtog jeg igår den så længselsfuldt forventede bog. Og hvad blev det til med min glæde?! De har deri udtydet mit digt Nordens Signaler på en sådan måde, at jeg nu ikke længer har noget blivende sted i Tyskland. Thi når De, med Deres ædle, humane og mådeholdne opfatning, kan dømme således, hvad må jeg da ikke vente af andre? Hvor er det mulig at De kan betragte digtet «Nordens signaler» som en forhånelse mod Tyskland? Jeg udtaler jo udtrykkelig at vi ikke står imod eder som fiender, men som en ambulance, der søger at redde så mange som muligt af sine. Kan nogen fortænke os deri? Gør ikke Tyskerne selv noget lignende i de grænselande, hvor deres nationalitet svæver i fare? Og nu det øvrige af digtet? Det sigter jo ikke med et ord til Tyskerne, men til de Skandinaver, der kunde bekvemme sig til frivilligt at give slip på sit eget. I Deres bog siger De pag: 6–7 at det ikke sømmer sig den overvundne at række sejerherren hånd til forsoning. Jeg siger i mit digt det samme og ikke et ord mere. Et andet sted i Deres bog siger De at Skandinavien med begejstring vilde kaste sig i Tysklands arme så snart det slesvigske spørgsmål var bragt på det rene. Ja, intet er vissere end dette, og just for at virke did hen vil jeg for enhver pris modarbejde enhver anden afgørelse. Jeg har nemlig ikke skiftet sindelag lige over for Tyskland, og vil aldrig gøre det. Jeg er, ligesom de fleste norske Skandinaver, Pangermanist. Jeg betragter Skandinavismen kun som et gennemgangsstadium til en sammenslutning af hele den store germanniske stamme. Ifald jeg vidste at vi endeligen vilde blive stående ved en isoleret skandinavisk forening, så gad jeg aldrig dyppe min pen i et blækhus for at fremme den sag. At jeg ikke har frafaldt min opfatning af Tysklands verdenshistoriske mission i vort århundrede, vil De også se af indlagte digt, der ikke er mere end 8 måneder gammelt, og hvad jeg deri har udtalt, vil jeg fremdeles fastholde og udtale ved enhver anledning. – Kære herr Strodtmann! Tilgiv at jeg besværer Dem med dette skriveri; men jeg vilde så såre nødig miste den plads i Deres venlige omdømme, som jeg hidtil har glædet mig ved. Jeg står usigelig ensom, idag – det er netop min fødselsdag – mere end nogensinde. Kan og vil De med venligt sind læse disse linjer, så beder jeg Dem være forvisset om at De har gjort en god gerning. Deres altid hengivne Henrik Ibsen. Dresden den 27de Marts 1873. – Kære svoger! Idet jeg forbindtligst erkender modtagelsen af forrige kvartals gage, vilde jeg være Dem særdeles taknemmelig dersom De dennegang vilde sende mig en veksel snarest muligt, da det er al sandsynlighed for at vi kommer i pengeforlegenhed nogle dage inde i April. Forinden beder jeg Dem imidlertid vise mig den store tjeneste, af beløbet at lade indbetale i Aftenbladets expedition postportoen for det expl: af bladet, som den skandinaviske forening i Rom erholdt i forrige år, samt porto for samme for de første sex måneder af dette år; det hele vil løbe op til omkring 8 spd. Jeg tror jeg tilskrev Dem om denne sag i begyndelsen af 1872 på en tid, da jeg endnu ikke vidste af der var ebbe i min kristianiensiske kasse; siden er det gåt mig iglemme indtil jeg i disse dage modtog en forespørgsel fra vor gamle konsul, og da han, som kommissionær, har udlagt et noget lignende beløb for mig, så vilde jeg gerne nu få sagen ordnet. Tilgiv det dermed forbundne bryderi! Mit store nye arbejde blev færdigt i midten af forrige måned; nu afgår hver uge en portion renskrift til trykkeriet i København. Det bliver en voluminøs bog, meget større end nogen af mine tidligere; den indeholder nemlig to skuespil, hvert i fem akter. – Vi har nu det fuldstændigste forårsvejr her, med grønne marker, blomster og udsprungne trær. Falsens lever vel. Med hjertelige hilsener fra os alle, Deres hengivne Henrik Ibsen. P. s. Hvad er der ivejen med de Coninck? Jeg læser i Mgbld: nogle for mig mystiske bekendtgørelser fra skifteretten. Har han forladt landet? – Er der nogen udsigt til at Thomas får stipendium? I vor nuværende fejge regerings øjne kunde hans «Nytårsfantasier» nok være et motiv til intet at give ham! H: I. Dresden den 22de April 1873. Kære herr Hegel! Tilgiv godhedsfuldt at jeg siden modtagelsen af Deres venlige brev af 9de Marts ikke har ladet høre fra mig. I alt, hvad det indeholdt, var jeg enig med Dem, og derfor har jeg så længe opsat med at svare. Det rettede exemplar af «Kærlighedens komedie» er forhåbentlig rigtigt kommet Dem ihænde og trykningen af den nye udgave i fuld gang. «Brand» må oplægges uforandret. Et rettet exemplar af «Hærmændene» samt en renskrift af det omarbejdede «Fru Inger» skal blive sendt Dem snarest muligt. Hermed følger 48 sider manuskript til «Kejser og Galilæer»; fortsættelsen skal nu indløbe regelmæssigt. Jeg påskynder renskriften af alle kræfter, så meget mere, som jeg om nogen tid kommer til at rejse til Wien, hvor jeg er valgt til norsk medlem af den internationale jury for kunstudstillingen. Jeg erindrer ikke om jeg på personlisten til det første af stykkerne har opført navnene: «Soldaten Laipso» eller «Soldaten Festus». I dette tilfælde bedes disse navne udstrøgne, og derimod, umiddelbart foran navnet «Fanebæreren Mauros» indsat følgende to navne: «Underføreren Laipso» og «Underføreren Varro». «Kærlighedens komedie» er det min agt at indlevere til det kongelige theater så snart den nye udgave er færdig. Ligeså «Fru Inger.» Sætternes strike er vel nu forbi i København; den nye skrift lader vel heller ikke længe vente på sig? Med hjertelige hilsener til Dem og Deres søn tegner jeg mig Deres oprigtigt hengivne Henrik Ibsen. Dresden den 27de April 1873. Kære herr etatsråd Bravo! Tag mig ikke altfor ilde op at jeg først idag besvarer Deres to venlige breve; men et nyt literært arbejde har i de sidste måneder ganske optaget min tid. Da jeg i begyndelsen af dette år modtog Deres første skrivelse angående «Aftenbladet», henvendte jeg mig straks til min forretningsfører i Kristiania, min svoger, bureauchef i Justitsdepartementet, J. H. Thoresen, med forespørgsel om hvorfor portoen af bladet ikke ifølge min anvisning var bleven betalt. Herpå svarer bureauchef Thoresen under 3die April følgende: «At postportoen i overensstemmelse med Deres skrivelse i begyndelsen af 1872 ikke tidligere er betalt, er ikke min skyld. Jeg henvendte mig straks efter at have modtaget skrivelsen til «Aftenbladets» expedition med anmodning om at beløbet måtte blive mig opgivet; men vedkommende kunde ikke meddele opgaven, som man imidlertid lovede skulde blive mig tilstillet senere; men jeg fik den ikke. Da jeg idag talte med «Aftenbladets» kasserer, gjorde jeg ham opmærksom herpå, med tilføjende at når portoen ikke før var betalt, var skylden hverken Deres eller min, men bladets egen. Foranstående til mulig underretning for herr etatsråd Bravo.» De ser altså, kære herr etatsråd, at der ikke har fundet nogen forsømmelse sted, undtagen den, som bladets egne funktionærer har gjort sig skyldige i. Jeg kan umuligt betale en regning, når man ikke vil opgive mig beløbet. Portoen for forrige år er det lykkedes mig at få betalt; men for de første 6 måneder af dette år har man ikke kunnet opgive mig summens størrelse! Fra min side skal imidlertid intet blive forsømt. Jeg skriver idag i al hast. Om nogen tid kommer jeg til at begive mig til Wien, da jeg nemlig er udnævnt til norsk medlem af den internationale jury ved kunstudstillingen isommer. – Tænker ikke De på at tage en liden tour derop? Længselen efter Rom er stor hos os alle, og sandsynligvis ender det med at vi vender didned igen. Med hjertelige hilsener til Dem selv og alle gode venner for resten, tegner jeg mig Deres altid hengivne Henrik Ibsen. Dresden den 30te April 1873. Kære herr Hegel! Atter har jeg den fornøjelse at oversende Dem 48 sider manuskript, hvoraf jeg nu har et så stort forråd liggende færdigt at det resterende kun vil medtage 8–14 dages arbejde. Jeg håber at forrige pakke, senere end afsendelsen af Deres venlige brev af 25de dennes, er kommen Dem rigtig ihænde. Skulde nogen uvedkommende anmode om at få læse manuskriptet, beder jeg Dem om ikke at tillade sådant. Det er mig kært at arbejdet med «Kærlighedens komedie» allerede er så langt fremmet. Typerne til den nye bog vil forhåbentlig ikke ret længe lade vente på sig. Det er ganske rigtigt at de to navne: «en vagtfører» og «en soldat» ikke udstryges. Når de to nye navne er indsatte på den angivne plads i personlisten, så er alt i orden. Til Wien afrejser jeg antageligvis herfra den 12te Juni – juryens sammentræden er fastsat til den 16de – og skal jeg da tillade mig snarest muligt at opgive Dem min adresse dersteds. Forberedelserne til denne rejse kræver adskillige udlæg, hvilke jeg først senere – og det kun delvis – kan vente refunderede. I henhold til Deres godhedsfulde tidligere tilbud tillader jeg mig at forespørge om De vil komme mig til hjælp med et forskud til beløb 300 (tre hundrede) rdlr. dansk, forsendte i veksel eller preussiske penge. Når jeg allerede nu anmoder Dem herom, så er det fordi opførelsen af «Kærlighedens komedie» på Kristiania theater fremdeles lader vente på sig. Fra G: Brandes havde jeg brev igår og tilskriver ham idag. Til hans nye bog glæder jeg mig meget. Efter flere måneders sommervejr har vi igen fåt det bitterlig koldt, til stor skade for frugtavlen, som her er af overordentlig vigtighed. Idag synes vejret dog igen at ville bedre sig. Mange danske passerer Dresden i denne tid. R: Watt og maleren C. Bøgh har besøgt mig på gennemrejsen til Wien. Jeg glæder mig meget til dernede at træffe Deres udstillingskommissær, kammerherre Wolfhagen, som er en gammel romersk bekendt og en i alle måder særdeles elskværdig mand. Med de forbindtligste hilsener til Dem og Deres søn tegner jeg mig Deres hjertelig hengivne Henrik Ibsen. Dresden den 30te April 1873. – Kære Brandes! De har visselig fuld føje til at klage over min uefterrettelighed i brevskrivervejen; men til min undskyldning må tjene at jeg siden vi såes knapt har havt pennen ude af hånd undtagen for at spise og sove. Jeg takker Dem hjerteligst for bøgerne. «Ladislaus Bolski» læste jeg med stor interesse; skønt Deres mundtlige fremstilling af indholdet gjorde på mig en fuldt så stærk virkning som læsningen af selve bogen. Men nu Stuart Mills skrift! Jeg ved ikke om jeg tør udtale mig om en sag, hvori jeg ikke er fagmand. Dog, når jeg betænker at der gives forfattere, som skriver om filosofi uden at kende Hegel eller den tyske videnskab overhovedet, så synes jeg at mangt og meget kan være tilladt. Jeg vil da ærligt tilstå Dem at jeg aldeles ikke kan forstå at der skal ligge noget fremskridt eller nogen fremtid i den Stuart Millske retning. Jeg begriber ikke at De har villet påtage Dem den møje at oversætte dette skrift, der i filistrøs vismandsmæssighed synes at minde om Cicero eller Seneca. Det er min overbevisning at De i halvparten af den tid, oversættelsen må have kostet Dem, vilde have kunnet skrive en ti gange bedre bog selv. Jeg tror også at De gør Stuart Mill højlig uret når De tvivler på sandfærdigheden af hans forsikring om at han har fåt alle sine ideer fra sin kone. – De sagde engang i en samtale at medens den tyske filosofi satte sig som opgave at bestemme tingenes begreb, så gik den engelske filosofi ud på at påvise tingenes love. Denne ytring gjorde mig begærlig efter at læse noget af de engelske filosofer; men jeg kan aldeles ikke finde at Stuart Mill har løst den af Dem antydede opgave. «Tingene» er jo dog noget ganske andet end alskens urene forekomster og tilfældigheder. Der kan være nedlagt såre megen skarpsindighed i et sligt skrift; men hvis dette er videnskab, så er «den kristelige ethik» også et videnskabeligt værk. – Alt dette tør jeg ikke videre indlade mig på at udvikle på papiret; men mundtlig trøster jeg mig til at forsvare min mening. – Deres nye bog om den tyske romantiske skole glæder jeg mig meget til, og ikke mindre til at vi skal mødes personligt igen. Men hvor? Til München kan jeg ikke komme i sommer. Men kan ikke De lægge vejen over Dresden? Herfra afrejser jeg til Wien henimod midten af Juni og blir der til udgangen af Juli. Kan De arrangere Deres rejseplan i overensstemmelse hermed, så gør det! Vor fælles ven Adolf Strodtmann har taget mig mit digt «Nordens signaler» ilde op. Jeg tilskrev ham et brev i anledning af at han i fortalen til sin bog havde kaldt mit digt et Hohngedicht imod Tyskland; men da han i sit svar lod indflyde den ytring at han ikke havde troet at jeg ønskede at man i Tyskland ikke skulde vide, hvad jeg skrev i danske blade, så har jeg ikke videre indladt mig med ham i denne sag. Jeg har naturligvis intet imod at man i Tyskland får vide, hvad jeg skriver i Danmark, men hvad jeg må protestere imod er falske fortolkninger af hvad jeg skriver. Digtet er ganske visst et håndigt, men ikke imod Tyskland. Der gives altfor meget hjemme i vore egne lande, som det er mig magtpåliggende at håne, til at jeg skulde påtage mig den ulejlighed at håne Tyskerne. – Dette må idag være nok om Strodtmanns bog, om hvilken jeg forøvrigt mundtligt har adskilligt at sige Dem. Altså – kom snart herned! De ventes med glæde, trods meningsforskelligheder i mangt og meget. Under alle omstændigheder lader De mig nok høre fra Dem, og lover jeg Dem da at være punktligere til at svare; thi nu har jeg tiden så omtrent til fuld rådighed. Med hjertelige hilsener fra min kone og mig selv – Deres hengivne Henrik Ibsen. Herrn Kunstausstellungs-Commissär P. N. Arbo. Bureau für Schweden u: Norwegen. Weltausstellungsplatz. Wien. fr: Dresden den 7de Maj 1873. Herr P: N: Arbo! Tillad mig herved på det hjerteligste at takke Dem for Deres venlige brev, som jeg igår havde den glæde at modtage og hvoraf jeg udleder de bedste forvarsler for en god og enig samvirken imellem os i den nærmeste fremtid. Det var meget mere, end jeg kunde vente, at De skulle henvende Dem til mig først; og når jeg på min side til dato har forholdt mig taus, så er grunden den, at jeg nødigt nu i udstillingens første dage vilde besvære Dem med brevskrivere, hvoraf De sandsynligvis allerede i forvejen er mere end overlæsset. Siden De imidlertid så velvilligt tilbyder Dem at være mig behjælpelig med råd og dåd, så tillader jeg mig at forespørge mig om nogle punkter. Af det tilstillede dokument, hvoraf jeg allerede tidligere har modtaget et exemplar fra komiteen i Kristiania, fremgår det at en «Fragebogen» i to forskellige skikkelser vil blive at udfylde af udstillerne i nogle grupper, for siden at tjene de vedkommende gruppejuryer til vejledning. Noget lignende for 25de gruppes vedkommende er imidlertid ikke antydet i ovennævnte aktstykke. Jeg vilde derfor gerne vide på hvilken måde kunstjurymændene skal erholde de tilsvarende oplysninger for de udstillende kunstneres vedkommende. Dernæst vilde jeg være Dem særdeles forbunden ifald De kunde forskaffe mig en fortegnelse over kunstjuryens samtlige medlemmer. Ikke mindre taknemmelig vilde jeg være om jeg turde håbe at De vilde og kunde sikkre mig et tarveligt værelse i en nogenlunde rimelig afstand fra udstillingsbygningen samt opgive mig den omtrentlige pris for et sådant, når det lejes for en længere tid, f. ex. 6–7 uger. Endelig tillader jeg mig at forespørge om der er udkommet nogen rejsehåndbog specielt i anledning af udstillingen, og, hvis der er udkommet flere, hvilken De i så fald råder mig at anskaffe. Dette er hvad der for øjeblikket ligger mig mest på hjerte, og i håb om snart personlig at kunne bringe Dem min tak tegner jeg mig med højagtelse Deres særdeles forbundne Henrik Ibsen. Dresden den 9de Maj 1873. Kære herr Hegel! Idet jeg frembærer min forbindtligste tak for de modtagne 225 Thaler: pr:, sender jeg Dem hermed atter 48 sider manuskript, en lignende, færdigtliggende sending skikker jeg afsted om nogle dage. Jeg har intet imod at korrekturarkene sendes op til mine venner Daae og Løkke, såfremt sådant kan ske uden at trykningsarbejdet sinkes. Skulde dette derimod i nogen væsentlig grad blive tilfældet, så kunde man måske indskrænke sig til kun at sende de ark, hvori tvivlsomme navne forekommer, og i så henseende stoler jeg ganske på herr Larsens skøn og forsigtighed. Overhovedet overlader jeg denne sag ganske til Dem. Med hilsen til Dem og Deres søn, og med megen tak for den iforgårs modtagne nye bog af Brandes, tegner jeg mig Deres hjertelig hengivne Henrik Ibsen. Dresden den 24de Maj 1873. Kære herr Hegel! Herved sender jeg Dem slutningen af manuskriptet. – For det modtagne exemplar af «Hærmændene» takker jeg Dem forbindtligst. Om nogle dage skal De få det tilbage i rettet stand. «Fru Inger» skal jeg se at skaffe mig fra Kristiania; dette stykke skriver jeg helt om, og håber at kunne få nogen tid dertil under mit ophold i Wien. – Med mange hilsener til Dem og Deres søn tegner jeg mig Deres hjertelig hengivne Henrik Ibsen. Dresden den 27de Maj 1873. – Kære ven! Atter igen henvender jeg mig til Dig for at anholde om din gode bistand i råd og dåd. Da Du efter mit sidste brev ikke lod høre fra Dig, begyndte jeg halvvejs at frygte for at din filologiske gejst oprørte sig imod at skulle række hånden til et sprogligt kætteri, som kunde synes jer klassikere at bringe hele den lærde literære republik i fare. Gennem Hegel er jeg imidlertid i så henseende bleven beroliget, idet han har meddelt mig at Du velvilligen har tilbudt Dig, i samråd med Løkke, at gennemse korrekturarkene, – et tilbud, som jeg naturligvis med den største tak og glæde modtager. Mine principer for skrivemåden af de græske navne kender Du. Hovedsagen er for mig at undgå de græske tvelyde, såvidt gørligt. Ganske har jeg ikke kunnet undgå dem; jeg skriver således templets navn: Serapeion. At jeg ved at skandinavisere de græske navne langt fra ikke er gåt så radikalt tilværks som f: ex: Italienerne med at italienisere dem, vil du indrømme; og at jeg ikke har kunnet være ganske konsekvent, hidrører fra de mangeartede hensyn, jeg har havt at tage. – Gid nu blot ikke beskæftigelsen med korrekturlæsningen i altfor høj grad måtte hos eder svække indtrykket af bogen; thi jeg vilde såre nødig gå glip af det bedst mulige omdømme hos to så habile læsere, som Dig og Løkke. Nu kommer jeg til en anden sag. Kan Du skaffe mig et exemplar af «Fru Inger», eller i al fald de fem nummere af «Nyhedsbladet» hvori stykket stod aftrykt? Men jeg beder Dig holde dette hemmeligt, for at min norske Fønixberg ikke skal få noget at vide. Kunde Du skaffe mig bogen nogenlunde snart, så gjorde Du mig en dobbelt tjeneste; thi jeg afrejser i den første halvdel af Juni til Wien og håber at kunne arbeide på omskrivningen af stykket dernede. Manuskriptet til mit nye arbejde er nu helt afleveret og formodentlig allerede under sætterens hænder. Der er til bogen anskaffet nye typer, og jeg håber at den vil fremtræde i et prægtigt udstyr; antageligvis kommer den til at udgøre omkring 480 sider. Med de bedste hilsener til din frue, til Løkke og andre gode venner, samt i håbet om snart at høre fra Dig, tegner jeg mig din hengivne Henrik Ibsen. Dresden den 2den Juni 1873. – Kære herr Hegel! Igår havde jeg den fornøjelse at modtage «Kærlighedens komedie» i den nye udgave, for hvis smukke udstyr jeg er Dem særdeles forbunden. Jeg håber at De på Deres side rigtigen har modtaget de to sidste og afsluttende sendinger af manuskriptet til «Kejser og Galilæer», samt det rettede exemplar af «Hærmændene». Antageligvis kommer jeg til at afrejse herfra til Wien den 11te eller 12te dennes, og da jeg først bagefter får mine rejseudgifter godtgjorte, må jeg atter besvære Dem med anmodning om et forskud, dennegang til beløb 300 preussiske Thaler, enten i veksel eller kontant. Skulde De under mit ophold i Wien ville tilskrive mig, så bedes brevene adresserede til: Herrn Ausstellungscommissair P: N: Arbo, Bureau für Schweden und Norwegen. Weltausstellungsplatz. Wien. – Med de bedste hilsener til Dem og Deres søn, og med håbet om et godt udfald af vort nye foretagende tegner jeg mig Deres hjertelig hengivne Henrik Ibsen. Dresden den 4de Juni 1873. Højstærede herr Arbo! Hjertelig tak for Deres sidste venlige brev! Idag tillader jeg mig kun at tilskrive Dem et par ord i al hast. Det er min agt at afrejse herfra Thorsdagen den 12te dennes og skal jeg da efter planen kunne være i Wien næste morgen. Tør jeg nu bede Dem om, hvis det er Dem muligt, at reservere mig et værelse for et par dage i det hotel, hvori De selv boer? Jeg forudsætter nemlig at De har valgt Deres bolig så nogenlunde i nærheden af udstillingen. Og tør jeg derhos, hvis det lykkes Dem at sikkre mig et sådant rum, anmode Dem om med et par ord at lade mig det vide, samt opgive mig hotellets navn og adresse? – Tag ikke disse gentagne henvendelser ilde op! Når jeg først er kommen under tag, skal jeg ikke trække flere veksler på Deres hjælpsomhed – undtagen hvad gode råd angår; og i håbet om at De ikke vil unddrage mig disse, tegner jeg mig ærbødigst Deres særdeles forbundne Henrik Ibsen. Den højtærede oversætterinde har ønsket at jeg med nogle ord skal udtale mig om hendes arbejde. Det er mig i den anledning en særdeles glæde at kunne erklære at jeg finder oversættelsen helt igennem præget af digtets ånd, således som denne åbenbarer sig i originalen, samt med fuld forståelse af alle enkeltheder, der samtlige forekommer mig at være gengivne med den størst mulige troskab. Dresden, den 7. Juni 1873. Henrik Ibsen. Dresden den 9de Juni 1873. Kære svoger! Tak for Deres venskabelige linjer, som jeg først idag modtog. Indlagt følger til advokat Stang en besvarelse af de omspurgte punkter. På Thorsdag afrejser jeg til Wien. Skulde De eller nogen anden af mine venner ville tilskrive mig under opholdet dernede, så er min adresse: «Bureau für Schweden und Norwegen. Weltausstellungsplatz. Wien.» Juryens arbejde skal være tilendebragt den 1ste August. Tør jeg bede Dem ved forfaldstid godhedsfuldt sende Susanna postanvisninger for min gage, lydende på hendes navn, og under vor nuværende adresse? Senere rejser hun og Sigurd til et eller andet badested, hvor jeg på hjemvejen fra Wien støder til dem. Den sidste Bjørne-skandale er ganske i overensstemmelse med alt det øvrige. Med hjertelige hilsener fra os alle Deres stedse hengivne Henrik Ibsen. I de første Maaneder af 1857 sendte jeg fra Bergen, hvor jeg dengang opholdt mig, en Afskrift af «Fru Inger» til Botten-Hansen i Christiania, med Anmodning om dersteds at skaffe mig en Forlægger til Stykket. – Som svar herpaa foreslog Botten-Hansen mig, imod et Honorar af 50 Spd at lade Stykket indrykke i «Nyhedsbladet». – Herpaa gik jeg ind, og i Sommerens Løb udkom Stykket i 5 paa hinanden følgende Nummere af Bladet. – Kort efter ankom jeg til Christiania og erfarede der, at man i Nyhedsbladets Trykkeri uden mit Vidende havde taget Separataftryk af Stykket, hvilke solgtes for Bladets Regning. – Af det Honorar, Botten-Hansen havde tilbudt mig, erholdt jeg efter mange Vanskeligheder udbetalt gjennem nu afdøde Cand. theol. Birkrem, Casserer for Bladet, 32 Spd. Det Resterende har jeg aldrig erholdt. – I Begyndelsen af 1858 solgte jeg, som da havde taget Bolig i Christiania, ligeledes til Botten-Hansen, Retten til at lade «Hærmændene paa Helgeland» trykke som Tillægshefte for Nyhedsbladets Abonnenter, imod en Godtgjørelse af 30 Spd, hvorfor det fra Bladets Side betingedes, at Bogen skulde trykkes i 2200 Exemplarer. – Abonnenternes Antal opgaves mig at være 1700. Var dette Opgivende rigtigt, saa udkommer altsaa et Overskud af 500 Exemplarer, hvilke i Aarenes Løb ere solgte til Fordel for Bladet. Paa den sidste Side i Bogen staar: «Tillægshefte for Illustreret Nyhedsblads Abonnenter». – For dette Stykke har jeg faaet Honoraret udbetalt. – Jeg var paa de heromhandlede Tidspunkter ikke lønnet Medarbeider i «Nyhedsbladet». – Bogtrykker H. J. Jensen stod personlig ganske udenfor de ovenfor nævnte Underhandlinger. – Jeg betvivler at de to Bøger, hvoraf den ene med mit Samtykke aldrig har været i Boghandelen, i længere Tid kan have været udsolgte. – Dresden den 9 Juni 1873. – Wien den 14de Juni 1873. Kære Suzannah! Idag i al hast kun nogle orienterende ord. Igårmorges kl: 9 kom jeg hid og modtoges på banegården af Thomas som lod mig sige fra Tobias Møller at jeg kunde få et værelse ved siden af hans, som han højlig anbefalede. Jeg lod mit tøj bære did og flyttede øjeblikkelig ind. Bedre kunde jeg aldrig fåt det! Huset som ligger i nærheden af udstillingen, kun et kvarters gang til fods og fem minuters kørsel for 5 Kreutzer, er et fint herskabshotel i byens eleganteste del. Anden etage, hvori jeg har lejet, ud til gaden eller alléen, beboes af en baronesse, som nu er rejst bort og som har tilladt sin Wirthschafterin eller kammerfrue at udleje værelserne i sommertiden. Hun er en sand perle af venlighed, ærlighed og forekommenhed. Hildur er begejstret for hende og med fuld ret. For den salon jeg har skal jeg betale med opvartning, pudsning og børstning, besørgelse af ærinder i byen o. s. v, 80 Gulden pr: måned eller omtrent 2 ½ Gulden om dagen. Kaffe leverer hun mig når jeg ønsker det samt franskbrød og smør til frokost, alt tilsammen for 30 Kreutzer eller 6 groschen. Jeg har spist frokost her idag, prægtigt serveret, på sølvbrikke med dug og servietter, en hel liden kande kaffe, overflod af mælk, brød, smør og sukker, alt udsøgt og af bedste slags. I udstillingen var jeg igår men kan naturligvis endnu ikke fortælle noget derom. Med Møllers bor jeg væg i væg. Vor fortræffelige værtinde er ganske alene i huset og besørger alting selv. Møller og jeg skal nu ud på officielle visiter. Her siges at være dyrt men jeg mærker at jeg med middagsmad o. s. v. kan indrette mig økonomisk. Dette må være nok for idag. Lad mig nu se at du er tålmodig under min fraværelse, og tilskriv snart Din hengivne Henrik Ibsen. Når Du skriver kan Du indtil videre benytte min opgivne adresse; min bolig er: Augarten Allée-Strasse, No 23. 2den Etage. Til H: C: Andersen! Kære og højstærede herr etatsråd! Jeg kan ikke lade anledningen til at sende Dem en hjertelig hilsen gå unyttet forbi. Tak for besøget i Dresden; tak for bogen; tak for alt andet skønt og herligt! – Wien den 25de Juni 1873. Kære Suzannah! Da det nu begynder at lakke imod den skønne tid da der skal brases og steges tre dage i rad og da kaffekedlen ikke er af ilden fra den tidlige morgen, så vil jeg tilskrive Dig nogle ord for at lykønske Dig med dagen. Af pragtfulde gaver må Du indtil videre lade Dig nøje med indlagte pengeseddel, som jeg beder Du ikke vil forsmå og som Du straks kan lade omveksle imod preussisk mynt. Hvis ikke Thomas havde været usynlig de sidste dage, så havde jeg sendt en liden ting med ham. Men han lod sig ikke se, og rejste uden at tage afsked. Du må altså være tålmodig, kære katttt! Nu er juryarbejderne i fuld gang, og lange breve fra mig kan der endnu ikke være tale om. Jeg er bleven medlem både af juryafdelingen for maleri og af den for skulptur og har altså dobbelte møder at deltage i. Min tid er inddelt således; om morgenen står jeg op kl: 6 og har da indtil kl: 8 endt mit toilette, spist frokost, læst avisen og røgt min morgenpibe. Derpå går jeg til udstillingen, hvor malerijuryen holder møde fra kl: 9 til 12. Så snart disse er over, går jeg hen på en restauration i nærheden, hvor jeg spiser en god kødret med lækkert øl til. Kl: 2 begynder skulpturjuryens møder og disse varer til kl: halv fem eller fem. Disse møder er imidlertid ikke altid stillesiddende; i disse dage f: ex: går vi over i de uhyre udstillingsbygninger og besigtiger kunstværkerne. Nogen middagssøvn har der naturligvis ikke været tale om siden min ankomst til Wien. Når jurymøderne er over, kan Du vide jeg er træt. Jeg sætter mig da hen i en af de mange restaurationshaver i Prateren og ser på de tusender af kørende i alléen, medens jeg spiser min aftensmad bestående af ost og hausbrod med fortræffeligt øl til. Kl: 9 går jeg hjem og straks tilsengs. Jeg befinder mig udmærket vel ved dette liv hernede. Nogen selskabelighed for jurymændene er endnu ikke begyndt; det skal komme senere, siger man. Tak for dit og strilens brev. «Fru Inger» har jeg rigtig modtaget. Dietrichson er i vente. Med mange udmærkede mænd er jeg naturligvis daglig sammen og alle beamter i udstillingen har ordre til at vise os den største ære. Skriv nu snart igen. Til den kære unge student kan jeg idag kun sende mit visitkort. Morgendagen skal jeg fejre med en eller anden lækkerhed. Altså lykke til dagen. Din hengivne Henrik Ibsen. Wien 30/6-73. Højstærede herr Larsen! Der må ikke tages ringeste notits af de i Kristiania foretagne rettelser ved navnene. Det er pedanteri alt tilhobe. Jeg har heller ikke bedet om det slags korrektur; jeg ønskede kun et gennemsyn vedkommende stedsnavnes endelser, o. s. v. – Er det ikke bedst at være herrerne i Kristiania foruden? Gør som De vil. I al hast. Deres særdeles forbundne Henrik Ibsen. Wien den 10de Juli 1873. Herr bogholder Aug: Larsen. Da jeg formoder at cancelliråd Hegel endnu ikke er vendt tilbage fra Norge, tillader jeg mig at henvende mig til Dem med anmodning om at De godhedsfuldt vil sende mig 75 Thaler preussisk, om muligt i sedler à 25 Thaler eller 10 Thaler pr: stykke, og adressere brevet til: Herrn Generalcommissär Julin Dannfeldt. Schwedisches und Norwegisches Bureau. Weltausstellungsplatz. Wien. Deres særdeles forbundne Henrik Ibsen. Pillnitz ved Dresden, 3die August Min kære ven! Hjertelig velkommen, hvis din tid, som jeg håber, tillader eder at gøre en afstikker herud. Med dampskib bruger man en time. Vi bor her «Am Grunde, No 16». Lad os ikke vente forgæves! Hils dehrr: Dannfeldt og Arbo samt andre gode venner. Skulde der på bureauet ligge kataloger eller andet til mig, da tag det med! Med hjertelige hilsener, i al hast, din hengivne ven Pillnitz ved Dresden, 8de August 1873. Kære herr Hegel! Tag ikke ilde op at jeg først nu, efter tilbagekomsten fra Wien, erkender modtagelsen af Deres venlige brev af 14de f: m: med indlagte 75 Thaler. Og tillad mig tillige at benytte anledningen til hjerteligst at takke Dem for det oversendte smukke ordensbånd, hvortil jeg ganske visst ikke vilde kunnet fået magen i udlandet. At jeg ved kroningen blev betænkt med St: Olafs-ordenen kom mig ganske uventet, da jeg intet har skrevet til festen og heller ikke har været anmodet derom. Meget kærere skulde denne opmærksomhed fra kongens og regeringens side have været mig, hvis Bjørnson samtidigen var bleven delagtig deri; men, som De ved, har han selv afskåret al mulighed for sådant, i al fald for den nærmeste fremtid. Det er mig særdeles kært at høre at De er tilfreds med Deres ophold i Norge. Næste gang håber jeg at De udstrækker Deres rejse videre; thi den egentlige storartede norske natur lærer man egentlig først at kende når man kommer op på højfjeldene og ned på den vestlige side af samme. Boghandler-mødets forhandlinger har jeg med interesse fulgt i aviserne og jeg må give Dem medhold i at de ikke egentlig synes at yde noget stort udbytte; men jeg tror ligesom De at den mangesidige personlige berørelse vil vise sig gavnlig på flere måder. Arbejdet som jury-medlem i Wien var overmåde trættende omendskønt meget interessant, og jeg kom hid mere overanstrængt end jeg nogensinde før har følt mig. Nu først, herude i den friske skovluft, er jeg kommen til kræfter igen. Hvad der under opholdet i Wien meget glædede mig var at jeg tilfældigvis fik anledning til at være Danmark til nogen nytte. Den danske jurymand, Theofil Hansen, beskæftigede sig nemlig kun med arkitektur-sektionen, hvori han var præsident, men i hvilken Danmark ingen udstillere havde. I sektionerne for maleri og skulptur afgav han ikke engang møde. Den danske generalkommissær overdrog derfor til mig at repræsentere også Danmark i disse sektioner og var jeg så heldig at opnå 9 medaljer for de danske kunstnere. At jeg glædede mig ligeså meget over disse som over de 9 norske medaljer behøver jeg ikke at forsikre Dem om. Herude i Pillnitz, en times dampskibsfart fra Dresden, blir vi antagelig måneden ud eller så længe til koleratilfældene ophører derinde. Jeg skal nu til at lægge alvorlig hånd på omskrivningen af «Fru Inger». Det skulde interessere mig om De havde i Norge talt med nogen om processen angående dette stykke samt «Hærmændene»; selv har jeg intet hørt på lang tid; men under alle omstændigheder kan udfaldet umuligt være tvivlsomt. Det glæder mig meget at trykningen af den nye bog går raskt fremad. Den vil da forhåbentlig ikke i ret mange uger lade vente på sig. Med de venligste hilsener til Dem og Deres søn tegner jeg mig Deres hjertelig hengivne Henrik Ibsen. Pillnitz den 20de August 1873. Herr kunsthandler Hammer! Herved tillader jeg mig at anmode Dem om, med omgående post eller så snart som muligt, at sende mig en miniatur-dekoration til St: Olafs-ordenen, svarende i størrelse til de fra Dem tidligere modtagne; for Danebrogsordenen betalte jeg, så vidt jeg erindrer, 24 rdlr: svensk; kært skulde det være mig om deslige ting nu var blevne billigere. Under alle omstændigheder skal jeg straks, efter opgivende af prisen, sørge for at beløbet bliver Dem tilstillet. Min adresse er indtil videre: Pillnitz bei Dresden. Med højagtelse Deres særdeles forbundne Henrik Ibsen. Samtidigt med dette Brev vil rimeligvis Prisfordelingens Resultat være Dem bekjendt. At de af vor Jury-Gruppe fattede Beslutninger skulde ved Behandlingen i Præsidenternes Raad have undergaaet nogen Forandring, er ikke tænkeligt. Dette Raad har nemlig efter Dokument No. 76 § XII kun Myndighed til at beslutte angaaende Æresdiplomer, medens efter samme Dokuments § XI Gruppejuryen selv har den afgjørende Stemme for alle andre Prisbelønningers Vedkommende. For det Tilfælde, at det muligens kunde interessere et større Publikum, og da de paa Forhaand meddelte officielle Fortegnelser ere unøiagtige, skal jeg tillade mig at opregne de Personer, af hvilke Jury-Funktionen i 25de Gruppe faktisk blev udøvet: Præsident: Grev F. de Crenneville, østerrigsk General og Hofmarchal; Vicepræsidenter: Hr. Meisonnier og Hertugen af Ratibor; Jurymedlemmer: for Belgien, Mr. Bellefroid, Generaldirektør ved de offentlige Kunstsamlinger, og Vikomte de Jonghe d’Ardoye, belgisk Gesandt i Wien; for Danmark, Arkitekten Theophilus Hansen; for Frankrige, Historiemaleren Bonnat, Mr. M. Cottier, Medlem af Komiteen for de skjønne Kunster, Mr. Paul Dubois ligesaa, samt Mr. Darcel, Bestyrer af de offentlige Gobelins-Fabriker; for Grækenland Hr. Dumba; for Holland Genremaleren H. ten Kate; for Italien Signore Boito, Professor i Arkitektur ved Kunstakademiet i Milano, Billedhuggeren Professor Giovanni Dupré i Florens, Cavaliere Mariani, Professor ved Akademiet San Luca i Rom, Maleren Cavaliere Palizzi i Neapel og Cavaliere Giov. Strazza, Billedhugger og Prof. i Milano; for Norge Henrik Ibsen (der tillige repræsenterede Danmark i Sektionerne for Billedhuggerkunst og Maleri); for Rusland Hr. A. Bogolouboff, Professor ved Kunstakademiet i St. Petersburg, samt Maleren P. Bruloff, for Schweitz Mr. Theodore de Saussure i Genf; for Sverige Overintendant Kabinetskammerherre v. Dardel; for Tyskland Billedhuggeren Afinger, Malerne Knaus, Piloty, Schleich og Steffeck samt Direktør ved Kobberstiksamlingen i Berlin, Professor Hermann Weiss; for Spanien Maleren Don Dioscoro Puebla; for Ungarn Ridder v. Pulszky, Direktør ved Nationalmuseet i Pesth, og Hr. G. Ráht, Medlem af Hofretten sammesteds; for Østerrige Billedhuggeren C. Costenoble, Regjeringsraad Eduard Engerth, Professor H. v. Ferstel, Maleren F. Friedländer, Profor L. Jacoby, Professor C. Kundmann, Maleren Adolf Obernmüllner og Maleren H. von Rodakowsky. England og Amerika havde ikke udnævnt Jurymænd i 25de Gruppe. Juryen valgte derfor en Komite inden sin Midte til at gjøre Indstilling angaaende disse Lande. Af de for Maleri tilkjendte Medaljer erholdt Østerrige 81, Tyskland 152, Ungarn 14, Frankrige 138, Schweitz 26, Belgien 76, Holland 24, Danmark 7, Norge 9, Sverige 9, Spanien 14, Grækenland 2, Amerika 2, Italien 48, England 29, Rusland 29. Landene ere her opregnede i den Orden, hvori deres Udstillinger kom under Bedømmelse. Jeg kunde her med Lethed meddele forskjellige statistiske Talstørrelser til Sammenligning; men noget sandt Indblik i de internationale Kunstforhold vilde disse ikke give. Det gaar ikke an saaledes, som nogle Tidningskorrespondenter har gjort, at sammenligne det paa de enkelte Lande faldne Antal af Medaljer med Antallet af de fra hvert Land udstillede Malerier; thi medens enkelte Landes Malere i Regelen kun er repræsenterede med et Billede, saa har andre Lande fremsendt et større Antal Billeder for hver Maler; men i begge Tilfælde erholder den udstillende Kunstner jo kun en Medalje. Heller ikke vilde en Sammenligning mellem Medaljernes og de udstillende Maleres Antal for hvert Land give noget korrekt Billede af det forholdsvise kunstneriske Høidepunkt, hvorpaa de forskjellige Nationer fortiden befinder sig. Mange andre Omstændigheder maa nemlig tages med i Beregningen. Saaledes har f. Ex. nogle Lande stillet sine bedste udstillende Kunstnere udenfor Konkurranse ved at udnævne dem til Jurymænd, medens andre Landes Jurymedlemmer ere valgte udenfor Kunstnerstanden. Hertil kommer desuden, at Medaljer kun kunde tildeles nulevende Kunstnere, og det kun for Verker, der ere tilblevne efter Aaret 1863, en Omstændighed, hvorpaa enkelte Lande, især England, ikke har lagt nogen Vegt, og hvoraf ogsaa Følgen var, at den engelske Udstilling, skjønt næsten udelukkende bestaaende af Mesterverker, kun erholdt et forholdsvis ringe Antal Medaljer. Særligt maa ogsaa lægges Mærke til den høist forskjellige Grad af Strenghed, som de respektive Komiteer paa Hjemstederne har udvist ligeoverfor anmeldte Udstillingsgjenstande. Fra nogle Lande synes man at have modtaget omtrent alt, hvad der er blevet tilbudt, medens man paa andre Steder, især i Rusland og Belgien, kun har udstillet de Arbeider, der i sig selv indebar ialfald en Mulighed for ogsaa at kunne prisbelønnes. I flere af disse Omstændigheder tilsammen maa man søge Forklaringen til den Kjendsgjerning, at f. Ex. Belgien erholdt forholdsvis 50 pCt. flere Prismedaljer end Frankrige. At dette Forholdstal ingenlunde udtrykker det sande Forhold mellem de to Landes kunstneriske Udviklingsgrad, vil være indlysende for enhver Sagkyndig. Tiltrods for disse tildels uundgaaelige Uoverensstemmelser maa det dog siges, at den nuværende internationale Kunstudstilling i Wien frembyder et overordentlig rigt Materiale til kulturhistorisk Belysning af vor Samtid. Navnlig vil den mægtigt bidrage til at berigtige visse feilagtige Meninger og til at bortrydde visse Fordomme, som hidtil har været gjældende. Jeg sigter her nærmest til den gjængse Lære om, at den slaviske Folkestamme liden eller ingen Del tager i det store fælles civiliserende Samarbeide. Det Bekjendtskab, som Europa i de senere Aar har gjort med den russiske Digtning, syntes at burde have afkræftet en saadan Paastand; men er dette end ikke hidtil lykkes, saa nærer jeg ingen Tvivl om, at Wienerudstillingen vil kalde en ganske anden og rigtigere Anskuelse tillive. Udstillingen lærer os, at Rusland indenfor alle den bildende Kunsts Omraader staar fuldstændig paa Samtidens Høider. Den friskeste og mest energiske nationale Opfatning er her forbunden med en uovertræffelig Teknik, og det er ingenlunde en Vildfarelse, grundet paa den slaaende Virkning af de uvanlige Motiver, naar jeg paastaar, at Rusland har en Malerskole, fuldt jevnbyrdig med Tysklands, Frankriges eller hvilketsomhelst andet Lands. Noget Lignende kan med god Føie siges om Ungarn, ialfald for Figurmaleriets Vedkommende. Den Fristelse, som Forekomsten af prunkende Nationaldragter stiller for en dygtig Kolorist, har de ungarske Malere lykkelig vidst at undgaa; intetsteds i den ungarske Afdeling vil man støde paa Billeder, der har faaet sin Tilblivelse i det Øiemed at sammenstille virkningsfulde Farvemodsætninger i Klædningsstykker, Smykker og lignende. Jeg har her væsentlig dvælet ved Maleriafdelingen, der jo for os maa have den meste Interesse, og hvori jeg tror, at vi med Ære har været repræsenterede, omend ikke samtlige af vore udstillende Kunstnere er mødt frem med sine bedste Billeder. At vore yngre Malere, tiltrods for al Dygtighed, vilde kunne lære overordentlig meget ved et Besøg i Wien er ubestrideligt, og en stor og for vor Kunst frugtbringende Gjerning vilde det være, om man paa nogen Maade kunde sætte nogle af dem istand til at foretage en saadan Udflugt. Ledige Stipendier er, saavidt jeg ved, ikke forhaanden, men jeg tænker paa, om ikke Kunstforeningen, baade i Christiania og i andre Byer, kunde hjælpe gjennem Bestillinger paa Billeder saaledes at Beløbene udbetaltes forskudsvis med Forpligtelse for Vedkommende til at anvende ialfald en Del af Pengene til en Wienerreise. Hvem ved, dersom dette Forslag bragtes offentlig paa Bane, om ikke ogsaa nogle af vore Rigmænd kunde træde hjælpende til. Hr: Josephson! Hjertelig velkommen herud! Henrik Ibsen. Pillnitz – am Grunde No 16. p. p. c. Gravminde over afdøde Skolebestyrer Heltberg Undertegnede, forhenværende Disciple af afdøde Skolebestyrer Henrik Anton Schiøtt Heltberg, have troet at imødekomme et almindeligt Ønske hos hans mange ældre og yngre Elever, naar vi her indbyde dem til at tegne Bidrag til et Gravminde over ham paa Vor Frelsers Kirkegaard. Til Gravmindet, saaledes som vi have tænkt os det, vil udfordres et Beløb af ca. 130 Spd., og Bidragene ønskes indsendte til Boghandler Aschehoug – hos hvem Tegningsliste er nedlagt – inden dette Aars Udgang. Johannes Bergh, Advokat. Bjørnstjerne Bjørnson. F. G. Bruun, Præst. Ludvig Daae, Foged. S. A. Haugland, Adjunkt. J. K. Heffermehl, Advokat. L. Holan, Skolebestyrer. Henrik Ibsen. Oscar Johnsen, Læge. K. Kristensen, Præst. J. N. Skaar, Præst. G. Stabell, Stud. theol. Ferd. Tischendorf, Stud. theol. Dresden 4. September 1873. – Hochgeehrter Herr Director! Nachdem ich Ende Juli Wien verlassen hatte, habe ich die Zwischenzeit unter einem zurückgezogenen Aufenthalt in Pillnitz, ohne irgend eine schriftliche Verbindung mit der Heimath, verbracht. Erst nach meiner Ankunft hierher am 1ten September empfing ich von dem Ausstellungscomité in Christiania Ihre zwei geehrten Schreiben von 15ten und 19ten Juli, von deren Dasein ich bis dahin keine Ahnung hatte. Dies wird Ihnen den Grund erklären, weshalb ich mich nicht in der Angelegenheit «Brackeleer» ausgesprochen habe. Dass ich im entgegengesetzten Falle mein zustimmendes Votum sogleich abgegeben hätte, folgt von sich selbst. Ich benutze die Gelegenheit, Ihnen meinen herzlichsten Dank für alle bewiesene Zuvorkommenheit unter meinem Aufenthalt in Wien abzulegen, und indem ich mich in Ihrer freundlichen Erinnerung empfehle, zeichne ich mich mit vorzüglicher Hochachtung Ihr ganz ergebener Henrik Ibsen. Dresden den 8de September 1873. Kære Brandes! I disse dage er det netop et år siden at vi færdedes sammen her nede i Dresden, og nu, da jeg efter en omflakkende hvileløs sommer, igen er flyttet ind i min vinterbolig, tænker jeg daglig tilbage på de uger ifjor, da De bragte liv og afveksling i vor ensomme tilværelse. Derfor vil jeg idag tilskrive Dem nogle linjer for dog idetmindste at erfare hvor og hvorledes De lever; thi jeg ved ingen af delene. Først må jeg nu opklare en misforståelse eller hvad jeg skal kalde det. De var i Juli måned her med Deres broder og svigerinde. Deres fru svigerinde havde den godhed sammen med fru Falsen at besøge os; og derefter skal De, ifølge fru Falsens sigende, have yttret forundring over at min kone «ikke vilde modtage» Dem! Min hustru beder mig sige Dem at en sådan formodning fra Deres side må bero på en misforståelse. Hun ventede at se både Dem og Deres broder; men De kom ikke. Hvad man kan have forebragt Dem, ved jeg ikke; men sagen er mig ingenlunde uforklarlig; thi allerede under slutningen af Deres foregående ophold i Dresden lod det til at her var nogen, som med et slags ængstelse syntes at våge over at De ikke altfor hyppigt og i uforstyrret fortrolighed kom sammen med os. Kære Brandes, De er en smule åbenmundet, og det ser virkelig ud, som om nogen har frygtet denne egenskab; af hvilke grunde skal jeg lade være usagt. Dette skriver jeg fordi jeg vil De skal vide at De har været genstand for en mystifikation, og fordi De skal tro at De i os har virkelige venner, ikke blot bekendte af det slags der kommer imøde eller trækker sig tilbage alt efter omstændighederne. – I Wien har jeg i sommer opholdt mig et par måneder som medlem af kunstjuryen, senere har jeg tilbragt nogle uger på landet her i Sachsen, og i al den tid har jeg ikke fundet lejlighed til at følge med vore aviser, ligesom min skriftlige forbindelse med Danmark og Norge har indskrænket sig til forretningssager. Jeg ved derfor sletikke hvad De tager Dem til eller hvor De færdes. Sig mig fremfor alt, hvad det bliver til med Deres engang påtænkte længere ophold i Tyskland? Der er uendelig meget, jeg gerne vilde tale med Dem om, og udtømmende kan sligt kun ske mundtligt. Jeg synes at mange tegn tyder hen på at noget nyt er ifærd med at danne sig. Eller hvad siger De om valfarts-raseriet i Renans Frankrig? Om dette og meget andet vil jeg imidlertid ikke her videre udtale mig for ikke at udsætte mig for at misforståes. Min nye bog venter jeg hver dag. Jeg er meget spændt på at høre hvad De vil sige om den. Fra Norge tilskrives mig at Bjørnson, uagtet han ikke kan kende bogen, skal have erklæret den for «Atheisme» og tilføjet at dertil måtte det naturligvis komme med mig. Hvad bogen er eller ikke er, bryder jeg mig ikke om at undersøge; jeg ved kun at jeg energisk har set et brudstykke af menneske-historien, og hvad jeg så, det har jeg villet gengive. – Det er mit håb at dette brev finder Dem, hvor De end for øjeblikket måtte færdes, og sker det, så lad mig snart høre fra Dem, forudsat at De ikke kan og vil berede mig den endnu større glæde at komme personlig. Og hermed for denne gang et hjerteligt levvel og – hvis det må være mig tilladt – en forbindtlig hilsen til Deres broder, fra Deres hengivne Henrik Ibsen. P. s. Også herr Drachmann bedes hilset. Han tænkte halvvejs på at komme hid tilbage. Jeg skulde af mange grunde ønske, mere uforstyrret end sidst, at kunne træffe sammen med ham under et længere besøg. H: I: Dresden den 18de September 1873. Til Skatmester-embedet ved den kongl: norske Sanct Olafs orden. Herved giver jeg mig den ære takskyldigst at erkende modtagelsen af det mig med Skatmester-embedets skrivelse af 14de August tilstillede ordenstegn samt dertil hørende diplom som ridder af St: Olafs orden. Ærbødigst Henrik Ibsen. Dresden den 28de September 1873. Kære herr Arbo! Tag ikke ilde op at jeg herved falder Dem besværlig med en kommission. Sagen er denne: Man har fra Wien sendt mig et fotografi, hvorfor jeg ifølge regning har til herr Carl B: Waltz, kasserer ved «Genossenschaft der bildenden Künstler Wiens», Künstlerhaus, Lothringerstrasse, No 9 at indbetale 21 frcs. Tør jeg bede Dem godhedsfuldt at ville besørge dette for mig? Franske sedler kan jeg ikke få fat på her; men efter min beregning må indlagte 6 Thaler slå rundeligt til. Jeg har nølet noget længe med at ordne denne affære og vilde derfor være Dem overordentlig forbunden, dersom De en af dagene, trods Deres mange andre gøremål, kunde finde en anledning til at bringe sagen i rigtighed. Bliv endelig ikke vred over at jeg besværer Dem med dette; men jeg ved ingen anden at henvende mig til. Og hvorledes går det så fortiden nede i Wien? Jeg har ikke megen anledning til gennem aviserne at følge med udstillingen, men hører dog at den skal være godt besøgt. Er det sandt at den skal holdes åben til slutningen af Oktober? Kunde De med en eller anden hjemrejsende skandinav sende mig et exemplar af den norske katalog, så gjorde De mig en særdeles stor tjeneste. Men endnu kærere vilde det være mig om jeg turde håbe at De selv engang ihøst eller til vinteren, når De er færdig dernede, vilde lægge vejen over Dresden. Under alle omstændigheder ønsker jeg Dem et så behageligt ophold, som muligt, i Wien. Deherrer Engerth, Friedländer, Obermüllner og andre gode mænd bedes venligst hilsede, hvis lejlighed gives. Herr Dannfeldt først og fremst en hilsen! Jeg håber at han i sin tid modtog mit brev og De det deri indlagte visitkort? Og hermed for dennegang et hjerteligt levvel fra Deres venskabeligst forbundne Henrik Ibsen. Dresden den 4de Oktober 1873. Kære svoger! Hver dag har jeg foresat mig at besvare Deres venskabelige brev af 6te f. m:, men altid er der kommet noget imellem; nu tør jeg dog ikke opsætte det længere. For advarselen angående herr Bjørnson er jeg Dem meget taknemmelig. Til dato har han dog ikke vist sig her, og jeg anser det heller ikke rimeligt at han skulde føle sig opfordret til at aflægge mig et besøg. At han på forhånd har søgt at skade mit nye arbejde er ganske i samklang med hans øvrige færd. Efter hvad min forlægger skriver, lader det dog ikke til at hans hensigt vil lykkes, thi der er indløben så overvættes store bestillinger på bogen at dens udgivelsestid derved er bleven forsinket, idet der nemlig udfordres et langt større antal indbundne exemplarer end påregnet. Det er nu fastsat at bogen, der udgør et meget tykt bind på 512 sider, skal samtidigt udkomme i alle tre skandinaviske lande fredagen den 17de Oktober. Kunde De angående tidspunktet gennem en tredjemand få ind en liden notits i Morgenbladet, vilde jeg være Dem meget forbunden; thi jeg frygter at mange deroppe på grund af forsinkelsen kan tro at der fra min side er noget ivejen. Med den første forsending til Kristiania har jeg pålagt min forlægger at lade medfølge et exemplar til Dem, hvilket jeg herved på forhånd beder Dem venligst modtage. Jeg takker Dem for Deres lykønskning i anledning af St: Olafs-ordenen, hvilken jeg nu har modtagen. Den var mig for så vidt kærkommen, som udnævnelsen dog vidnede om et visst slags mod fra en side, hvorfra man ikke i den senere tid er vant til at se prøver på den slags egenskaber. – Fejltagelsen med Susannas lagener håber jeg er tilfredsstillende opklaret. Hun havde aldeles misforstået et brev fra Marie og troede at talen var om nogle lagener, som hun brugte under opholdet i København, og som siden har været opbevaret i en kiste hos professor Daa, hvilken kiste hun nu ønskede herned. Skulde De have vanskelighed ved at blive af med de sachsiske sedler, beder jeg Dem at sende disse tilbage og afholde beløbet i min gage, hvoraf jeg i så fald tillader mig at bede mig resten tilstillet på sædvanlig måde – hvis sådant, ved fremkomsten af disse linjer, ikke allerede er sket. Opholdet i Wien isommer var særdeles interessant; nærmere herom håber jeg at Thomas har fortalt. – Da han på hjemrejsen passerede Dresden medtog han et exemplar af Schillers verker, som han lovede at sende Marie; dette skal imidlertid ikke være sket og Marie skriver at hun for sine sprogstudiers skyld nødvendigvis behøver bøgerne, hvorfor jeg herved anmoder Dem om at bringe ham denne sag i erindring. Løkke har jeg for nogen tid siden tilskrevet; jeg håber at mit brev er kommet ham ihænde. I al fald bedes han og alle andre gode venner hilset. Særdeles kært skulde det være os, om De vilde sende os Deres fotografi, selv om det ikke skulde være i alle henseender tilfredsstillende. Men endnu kærere vilde det rigtignok være os om De tog en kraftig beslutning og overbragte det selv. Man kan nu rejse meget billigt; jeg kan opgive Dem en rute, på hvilken tour og retour (1ste plads dampskib og 2den plads jernbane) mellem Kristiania og Dresden koster 22 spd. Hernede er det endnu fuldstændig sommerligt; koleraen er for længe siden ophørt og theatrene med meget andet i fuld virksomhed. Og hermed en hjertelig hilsen fra os alle gennem Deres hengivne Henrik Ibsen. Dresden den 6te Oktober 1873. – Kære herr Hegel! Når jeg efter modtagelsen af det tilsendte exemplar af «Kejser og Galilæer» endnu ikke har ladet høre fra mig, så er grunden den at jeg i mellemtiden fra dag til dag har håbet at skulle erfare at bogen var kommen i handelen, hvilket tidligere var stillet mig i udsigt at skulle ske i begyndelsen af September måned. Med de nye typer er jeg særdeles vel fornøjet; de er både smukke og tydelige. Ligeledes glæder jeg mig over det tykke, ensartede og gode papir. For den udmærket omhyggelige korrektur beder jeg Dem aflægge herr Larsen min bedste tak. Jeg har kun kunnet opdage nogle ganske få småfejl, hvilke til og med ikke er vildledende. Når det nu engang drager så længe ud med bogens udgivelse, så kan det naturligvis ikke være mig andet end højst behageligt at erfare at den yderligere forsinkelse hidrører fra de mange bestillinger på indbundne exemplarer, et tegn på at den pris, der er sat på bogen, og som jeg til min skræk erfarede af de norske boghandleres bekendtgørelser, ikke synes at have afskrækket bogkøbere i samme grad. Jeg vil derfor ikke opgive det håb og den forudsætning, jeg hidtil trøstigt har bygget på, at bogen inden kort tid må komme til at opleve et nyt oplag. At forberedelserne til et sådant kan træffes så snart det måtte vise sig nødvendigt, er der naturligvis fra min side intet ivejen for. Særdeles forbunden er jeg Dem for de omskrevne exemplarer på guligt papir. Af disse bedes et tilstillet hver af efternævnte personer: Fru Thoresen, Frøken Marie Thoresen (adresse konferrentsråd Drewsen, Rosenvænget) samt bureauchef J: Herm: Thoresen i Kristiania. Derhos bedes et par exemplarer holdt i beredskab til videnskabsselskabet i Trondhjem og til kong Oskar; de herhen hørende ledsagende skrivelser skal jeg senere tillade mig at sende Dem. Hvis disse overkomplette exemplarers antal tillader det, ønskede jeg endvidere at et exemplar blev sendt til kultusminister Hall, et til geheimeråd Krieger, et til fru Heiberg, og endelig et til biskop Monrad, hvis sådant går an da jeg ikke har den ære personligt at kende ham. Har mine venner bibliothekar Daae og overlærer Løkke havt noget med korrekturen at bestille og står De i noget sådant literært forhold til disse at også De kunde ønske at sende dem et exemplar, så kan det naturligvis kun være mig kært; dog overlades dette ganske til Dem. De fornødne korte påskrifter på bøgerne beder jeg Dem være af den godhed at lade besørge. Jeg antager vi er enige om at intet exemplar uddeles før bogen kommer i handelen. Det 2det oplag af «Hærmændene», som bogtrykker Jensen averterer, må være det som han for to år siden forgæves søgte at få udgivet. Sagen er endnu ikke pådømt, men han får ingen boghandler deroppe til at påtage sig forhandlingen af dette eftertryk. Jeg skal om sagen tilskrive min advokat og meddele Dem hans formening. Jeg vilde være Dem meget taknemmelig dersom De vilde vise mig den store tjeneste for de mig godskrevne 3200 rdlr: at indkøbe rentebærende papirer, garanterede eller af utvivlsom sikkerhed, såfremt sådanne kan fåes til en kurs af omtrent 80–84 og med en rente af mindst 4 %. Jeg har her kun liden anledning til at følge med de danske forholde, så jeg ikke ved hvorledes udsigterne for øjeblikket stiller sig; men jeg beder Dem handle efter bedste skøn. Fredagen den 17de Oktober imødeser jeg med megen længsel! Jeg håber bestemt at bogens udkomst ikke vil overskride denne termin; og gid den så må finde en rivende afsætning! Før dette tidspunkt er over har jeg ingen sindsro til at beskæftige mig alvorligt med de nye literære planer, som er begyndt at røre sig i mig, og hvorom jeg senere skal tilskrive Dem. Idag vil jeg indskrænke mig til med de venligste hilsener til Dem og Deres søn at tegne mig Deres hjertelig hengivne Henrik Ibsen. Dresden den 12te Oktober 1873. – Kære herr Hegel! Det var mig en stor glæde igår af Deres venlige brev at erfare at et nyt oplag af «Kejser og Galilæer» allerede nu gøres nødvendigt. For Deres gode tilbud angående honorar o. s. v. takker jeg forbindtligst. Indlagt følger en liste på de småfejl, som jeg har opdaget; skulde der være flere, så er jeg viss på at herr Larsen finder dem, ligesom jeg herigennem beder ham, hist og her tilføje et komma, hvor han måtte finde sådant ønskeligt. Når prisen pr: expl: er sat til 3 rdlr: så forekommer denne mig ikke for høj; men i de norske boghandleres bekendtgørelser angives den til 1 Spdl. 78 sk:, og dette gjorde mig noget urolig, navnlig for Svenskernes vedkommende, da jeg gentagende har erfaret at disse finder de danske bøger for dyre. Jeg vurderer fuldkommen de vanskeligheder, som indbindingen m: m: har lagt ivejen for bogens tidligere udkomst. – Ved denne lejlighed vil jeg omtale noget, som jeg tidligere har glemt at sige Dem. Samtlige de tre indbundne exemplarer af Peer Gynt (2den udgave), som De i sin tid havde den godhed at sende mig, er defekte, idet der i to af dem mangler et forskelligt ark i hver, og i det tredje endog hele to andre ark, hvilke alle sammen kan sees ikke at have været indbundne, så at det synes, som om vedkommende arbejder forsættelig har udeladt dem. Jeg nævner dette for det tilfælde at en kontrol skulde være mulig. For endnu en ven må jeg bede om et friexemplar, nemlig for skolebestyrer Fr: Gjertsen i Kristiania, hvem jeg ikke kan forbigå for det tilfælde at bogen gives til Daae og Løkke. Ligeledes beder jeg Dem om for min regning at ville sende et expl: til Mr: Edmund W: Gosse, British Museum, London, samt et til Dr: Adolf Strodtmann, Steglitz bei Berlin. Jeg vilde være Dem forbunden dersom De vilde vente med udgivelsen af «Hærmændene» indtil jeg har konfereret med min advokat og fåt ham til at påskynde processens afgørelse. Tak for al ulejlighed med lotterisedlerne! Tør jeg bede Dem om for det mig godskrevne beløb at købe svenske Jernbanepapirer til den omskrevne kurs? Fordelagtigere papirer er visstnok ikke at erholde når man ikke vover at spekulere. Af «Fru Inger» er jeg i besiddelse af et expl: og begynder omarbejdelsen så snart som muligt. Med venlig hilsen til Dem og Deres søn tegner jeg mig Deres hjertelig hengivne Henrik Ibsen. Dresden den 15de Oktober 1873. – Kære herr Gosse! Der er i denne lange mellemtid ikke forløbet nogen uge uden at jeg har tænkt på at tilskrive Dem; men indtil idag er jeg af forskellige grunde bleven stående ved den blotte beslutning, uden at sætte den i værk. Mangehånde forhindringer har jeg også havt. I midten af Juni måned måtte jeg begive mig til Wien for at fungere som norsk medlem af den internationale jury ved verdensudstillingens kunstafdeling. Dette var et såre åndsanstrængende arbejde, der først tilendebragtes henimod slutningen af August, og siden har udgivelsen af min nye bog skaffet mig fuld beskæftigelse og lagt beslag på al min tid og alle mine tanker. Denne bog er nu færdig, og på fredag, den 17de dennes, kommer den i boghandelen i alle de skandinaviske lande. Jeg har pålagt min forlægger i København straks at sende Dem et exemplar, hvilket forhåbentlig vil være i Deres hænder inden ganske få dage, og som jeg beder Dem venligst modtage til erindring om en, der stedse vil omfatte Dem med taknemmelighed og hengivenhed. Jeg er meget spændt på at erfare hvad De synes om bogen; selv vil jeg ikke udtale mig videre derom; men det vil være mig af stor interesse at høre Deres dom. Vor fælles ven, overlærer Løkke, tilskrev mig i sommer at De dengang var syg, eller ialfald upasselig. Jeg vil dog håbe at dette nu er lykkelig overstået og at De igen har overtaget Deres funktion ved British Museum. Indlagt tillader jeg mig at oversende Dem mit fotografi som et ringe gengæld for den glæde De beredte mig ved at sende mig Deres. Det er mit håb at De om ikke lang tid vil lade mig høre et par ord fra Dem til tegn på at De ikke har taget min lange taushed ilde op. Jeg omgåes for tiden med mange literære planer; men ingen af dem er endnu rigtig modnet. Til næste sommer rejser jeg sandsynligvis til Norge, hvor jeg ikke har været i 10 år. Det vil da vise sig om jeg kan finde mig tilrette med livet i hjemmet; hvis ikke, så begiver jeg mig derfra tilbage til Rom, rimeligvis for stedse. – Jeg tænker mig ofte muligheden af at også De måske kunde nære den plan atter igen at besøge de skandinaviske lande, hvor De har mange venner, og hvor det kunde være en mulighed for at vi mødtes. Under alle omstændigheder beder jeg Dem bevare mig i venlig erindring og snart med nogle linjer glæde Deres hengivne Henrik Ibsen. Dresden den 16de Oktober 1873. – Kære Brandes! De forundrer Dem i Deres sidste brev over at jeg ikke med et ord har omtalt 2den del af Deres literaturhistorie, som De i sommer havde den godhed at sende mig. Jeg kan hertil kun svare at jeg, ved at høre dette, blev ligeså forundret; thi jeg stod i den bestemte formening at jeg kort før min afrejse til Wien havde tilskrevet Dem ret udførligt om bogen. Jeg må altså dog alligevel have forsømt dette og beder Dem ret hjerteligt tilgive min uopmærksomhed. De synes i Deres sidste brev at svæve i uvisshed om hvad indtryk jeg har modtaget af bogen. Kære Brandes, dersom jeg ikke var aldeles sikker på at De sletikke mente dette alvorligt, vilde jeg uopholdelig have svaret tilbage. Men jeg var temmelig forvisset om at De godt måtte føle at det samme indtryk, som jeg modtog fra 1ste bind, det har jeg også modtaget fra 2det. De ved godt at jeg betragter Deres værk som epokegørende i vor livsbetragtning og at dette vil blive almindelig erkendt hjemme, om end nogle år først må hengå. De siger at aviserne i Danmark har tiet bogen ihjæl; men andre Danske fortæller noget ganske andet. At aviserne har tiet til den, kan vel være; men at det skulde være lykkedes dem at tie livet af den, det forholder sig jo dog ikke så. Jeg kan finde det ganske forklarligt ifald 2den del ikke har opvakt den storm, som første; thi den revolterer jo ikke således direkte imod vort eget; men denne kendsgerning, forudsat at den virkelig er tilstede, afgiver ingen målestok for hvor dybt bogen er slået ned. Alt dette behøver heller ikke en udenforstående at sige Dem; thi De har overlegen kritik nok til at sige Dem det selv. Jeg har derfor, oprigtig talt, ikke følt nogen dyb trang til at trøste Dem i dette anliggende. Jeg forstår jo nok såre godt at mismod stundom kan gribe Dem, således som De står derhjemme omringet af bornerthedens erbarmelighed på alle kanter; men så ved jeg også at De midt under alt dette har store skønne timer, da De med frejdig sikkerhed ser hvor retten er, og hvad der engang vil komme. Dette er, hvad jeg i al korthed vil sige Dem. Til nogen kritik føler jeg mig ikke kaldet; det ligger udenfor mit felt, og vilde ikke kunne have noget værd for Dem. De har i mig en glad og taknemmelig læser, ikke noget andet. Og gå så trøstig ivej med fortsættelsen! Jeg tror at tiden er gunstig. Ser vi tilbage på den skandinaviske udviklings historie, så viser det sig at vi ikke går samtidigt og skridtmæssigt jævnsides frem med kulturfolkene. Disse går fra og til et stykke vej frem, uden at vi opdager det. Europa kommer fra og til over os som en overraskelse. Et sådant moment kan nu umuligt længe lade vente på sig; og da vil de allesammen hjemme have det rette øje for Deres bog, – og påstå, at de altid har havt det. Omslaget vil ske med en gang og bogen vil være adapteret uden prøvetid. – Når De modtager disse linjer vil «Kejser og Galilæer» rimeligvis være i Deres hænder. Bevægelserne her udenlands har føjet det således, at dette digt er bleven mere tidsmæssigt, end jeg selv havde tænkt mig. Tør jeg bede Dem takke Deres broder for det besøg, han tiltænkte mig i Wien, og som jeg meget beklager at jeg ikke fik nyde godt af. Kært skulde det være mig at se Dem eller ham her i Dresden. Og hermed, kære ven, en hjertelig hilsen fra Deres hengivne Henrik Ibsen. Dresden den 19de Oktober 1873. Kære herr Hegel! Igår havde jeg den store glæde at modtage bogpakken, hvoraf jeg ser at mit nye arbejde i det splendide udstyr ser ud som et pragtværk. Nu er bogen rimeligvis allerede i manges hænder og jeg vil håbe det bedste. Gid blot ikke at de øjeblikkelige politiske forviklinger i København må drage opmærksomheden bort fra alt andet. Indlagt sender jeg de to før berørte skrivelser. Exemplarerne af «Peer Gynt» havde det ikke været nødvendigt at sende mig, da jeg har flere uindbundne. De defekte skal jeg ret snart tilbagesende. Med hjertelig hilsen til Dem og Deres søn tegner jeg mig Deres hengivne Henrik Ibsen. Til det kgl: norske videnskabernes selskab i Trondhjem. På mit derom indgivne andragende havde det kgl: videnskabernes selskab i året 1866 den godhed at bevilge mig et stipendium i det øjemed at sætte mig i stand til under mit ophold i Italien at gøre de fornødne forstudier til et dramatisk værk, hvortil emnet skulde hentes fra det græsk-romerske kejserdømmes historie. Forskellige omstændigheder og hensyn har i længere tid afholdt mig fra at lægge alvorlig hånd på dette arbejde. Nu er imidlertid værket fuldført, og idet jeg herved, som et skyldigt taknemmelighedstegn, oversender et exemplar af samme, vover jeg at anholde om at dette exemplar må blive optaget i selskabets bogsamling. Dresden den 19de Oktober 1873. Ærbødigst Henrik Ibsen. Til hs: excellence herr Statsminister Kierulf. Stockholm. Undertegnede tillader sig herved ærbødigst at anmode Deres excellence om ved given anledning at ville for hans majestæt kongen frembære min underdanige tak for min udnævnelse til ridder af St: Olafs-ordenen. Samtidigt hermed vover jeg at bede om at medfølgende exemplar af mit nye dramatiske værk, «Kejser og Galilæer», må blive hans majestæt overleveret med en underdanigst anholden om at værket må blive optaget i højstsammes bogsamling. Dresden den 19de Oktober 1873. Ærbødigst Henrik Ibsen. Dresden den 4de November 1873. – Min kære Isachsen! Du vil visst erindre at jeg gentagende gange har lagt Dig nødvendigheden af en udenlandsrejse på hjerte. I udlandet udvikler man nemlig ikke alene sit kunstneriske blik, men man lærer også hvad der nødvendigvis hører til for at optræde som en gentleman. Herunder sorterer i første række at man ikke forgår sig imod de almindelige morallove, selv om ens eget fædrelands lovstiftning, mangelfuld som den kan være, ikke sætter bøder, vand og brød eller tugthusstraf for en sådan forgåelse. Disse betragtninger måtte jeg uvilkårlig anstille da jeg for nogle dage siden af «Morgenbladet» erfarede at Du lavede Dig til at rejse penge på min nye digtning, «Kejser og Galilæer». At Du satte Dig ud over den almindelige høflighedsfordring, den nemlig at indhente min tilladelse, er meget forklarligt; thi af mine udtalelser ved en tidligere lignende anledning måtte Du jo vide at en sådan tilladelse på det bestemteste vilde blive Dig nægtet. Jeg har utvetydigt nok givet Dig at forstå at jeg aldeles ikke ønsker at Du med din oplæsning skal komme og stille Dig imellem mig og mit publikum. Jeg vil at mine bøger skal komme direkte fra mig til læserne; og jeg begriber ikke hvad der berettiger Dig til at stille Dig et sådant ønske hindrende ivejen. Heller ikke begriber jeg hvorledes Du kan ville bekvemme Dig til at gøre kapital på en åndsproduktion, hvori Du ingen andel har. Thi Du må jo dog erkende at hver skilling, Du stryger ind ved offentligt at oplæse min nye bog, den tager Du ud af min lomme; og jeg kan ikke undvære noget; thi jeg behøver mange penge for at kunne leve standsmæssigt. Den omstændighed at Du vælger et nyt værk til oplæsning, viser desuden at Du aldeles ikke forstår, hvad en oplæsnings øjemed er. Det værk, der skal oplæses, skal netop være et, som alle er fortrolige med; thi i modsat fald er det arbejdet selv, og ikke den kunst, hvormed det foredrages, som man kommer for at høre. Og hvad skal man sige dertil at Du, efter så få dage, drister dig til gennem et offentligt foredrag at tolke et arbejde, som mit sidste. Jeg kan forsikre Dig at Du behøver længere tid for at komme tilbunds deri; og når Du allerede nu, hæsblæsende, som det ser ud til, lægger ivej, så er det i kunstnerisk henseende ikke andet end humbug, og som pengespørgsmål betragtet, en styg trafik. Det er mit håb at Du, efter gennem disse linjer at have erfaret at jeg ønsker at beholde min ejendom ubeskåren og mit forhold til publikum uforstyrret af enhver påtrængende tredjemand, vil, således som sømmelighed tilsiger, afholde Dig fra at gøre affærer også i anden del af «Kejser og Galilæer». Jeg har sagt Dig dette på en forholdsvis skånsom måde, fordi Du er en gammel ven; men skulde, mod formodning, denne private advarsel ikke frugte, så er det min agt gennem pressen at vække tillive, om ikke din så dog det kristianiensiske publikums sømmelighedssands, ialfald så vidt at man ikke herefter understøtter en næringsvej, der andetsteds vilde betragtes som en skamplet på samfundsmoralen og på samfundsforholdene. Henrik Ibsen. Dresden den 10de November 1873. – Kære svoger! Undskyld at jeg idag ulejliger Dem med en forespørgsel i et forretningsanliggende. Som De ved havde jeg allerede for lang tid siden afsluttet kontrakt med Gyldendalske boghandel om udgivelsen af en ny udgave af «Hærmændene på Helgeland». Da kom den Jensenske eftertryksaffære imellem, og sagen blev indtil videre stillet i bero i påvente af at det betræffende retsspørgsmål inden kort tid vilde være løst. Der er nu imidlertid to år forløbne og endnu er der ingen dom falden. Jeg kan imidlertid ikke længere vente med den nye udgave, der allerede længe har ligget færdig. Hertil har jeg forskellige grunde. Først min forpligtelse lige over for Hegel. Dernæst hensynet til tidspunktet, nemlig nu, da «Kejser og Galilæer» er udkommet. Det er nemlig et fast princip i den rationelle måde, hvorpå Hegel og jeg driver udgivelsen af mine bøger, at vi altid lader et nyt oplag af et ældre skrift følge umiddelbart ovenpå offentliggørelsen af et forhen utrykt; thi netop da er opmærksomheden i forøget grad henvendt på mine arbejder, hvorved afsætningen går så meget hurtigere og rigeligere fra hånden. Endelig frygter jeg for at «Hærmændene», ved længere at holdes ude af boghandelen, skal som herreløst gods hjemfalde til hvilkensomhelst spekulant; thi en sådan bestemmelse findes jo i vor barbariske lovgivning betræffende den literære ejendomsret. Jeg kan ikke antage at sagernes juridiske stilling for mig vil undergå nogen forandring til det værre derved at jeg, følgende min modparts exempel, udgiver bogen forinden retten har afgivet sin kendelse. Jeg beder Dem meddele advokat Stang dette brev, håber at De vil drøfte spørgsmålet med ham og vil være Dem meget taknemmelig for ret snart at erfare resultatet. Tillad mig derhos det spørgsmål om der ikke tiltrænges penge til processens fremme? Jeg vilde nødig at De eller advokat Stang skulde stå i forskud for mig. Ethvert somhelst fornødent beløb kan til enhver tid på forlangende præsteres fra København. Jeg ser af aviserne at også skuespiller Isachsen, ved oplæsninger, forsøger på, ligesom bogtrykker Jensen, at udbytte min literære virksomhed til fordel for sig selv. Kan sådant hos os virkelig ikke forbydes? I andre lande vilde det være ligefrem ulovligt. Forhåbentlig er min nye bog kommen Dem rigtig ihænde. Tak for den i begyndelsen af Oktober modtagne veksel. Hjertelig hilsen fra os alle gennem Deres altid hengivne Henrik Ibsen. Dresden den 13de November 1873. – Kære herr Hegel! Tillad mig idag med et par ord at besvare Deres to sidste venlige breve. Det var mig særdeles behageligt at erfare at første oplag af bogen fandt så rask afsætning. Kært er det mig også at andet oplag kan forventes så snart; thi skulde den i længere tid været ude af boghandelen, så vilde hver dag have medført et skår i den fordel, som vi begge kunde havt af foretagendet. Jeg kender mine landsmænd; de hjælper sig nu med lån og siden undlader de at købe. Dette kan imidlertid ikke være anderledes; thi hvem skulde vel kunne tænkt at hele det første store oplag så snart skulde blive bortrevet? Af mangfoldige breve fra Norge fremgår det at ingen af mine tidligere bøger har vakt en sådan bevægelse deroppe, som denne. Den har slåt ned selv i kredse, som ellers ikke befatter sig med literatur. Fra Danmark har jeg endnu intet hørt; men dette kan vel have forskellige grunde. Har G: Brandes fåt et exemplar? At han ikke i et og alt vil være mig gunstig, må jeg være forberedt på. Erik Bøghs anmeldelse kan ikke tillægges nogen vægt; den røber en uvidenhed om alt det, hvorom der egentlig handles, som burde have afholdt ham fra at udtale sig. Pagineringen vilde jeg helst skulde blive uforandret som i første oplag. Bogen gør derved mere indtryk af at danne et uadskilleligt helt, og jeg udsætter mig ikke for at et af bindene alene falder i nogen læsers hænder; man tvinges til at læse det hele. En liden fejl bedes rettet. Side 476 står: fuglens flugt og skrig istedetfor: fuglenes flugt og skrig. Overhovedet anbefaler jeg mig til herr Larsens gode hjælp og tilsyn, så vidt muligt. Jeg takker Dem forbindtligst for indkøbet af obligationerne, og ikke mindre for alt extra, som står i forbindelse med bogens udgivelse og omsendelse til venner og velyndere. Kan der intet nyt ventes fra Bjørnson eller Jonas Lie til julen? Det er mig kært at den førstnævnte nu er rask igen og at han vil læse min bog; før sin afrejse fra Kristiania fortalte han offentlig at min bog var «fuld af Atheisme»! – Udgivelsen af «Hærmændene» skal ikke fra min side komme længe til at lade vente på sig; jeg imødeser hver dag brev fra min sagfører om udfaldet af processen, hvilket ikke kan være tvivlsomt, og skal da uopholdelig tilskrive Dem. Skulde det lykkes modparten endnu at udhale sagen længere, så indser jeg ikke at der derfor er noget ivejen for bogens udgivelse. Også for denne muligheds skyld har jeg igen tilskrevet min sagfører. Nu er vel al opmærksomhed i Danmark rettet mod den politiske situation? Også jeg imødeser med spænding udfaldet; imorgen skal jo de nye valg foregå. Endnu engang, hjertelig tak, og mange hilsener til Dem og Deres søn fra Deres oprigtigt hengivne Henrik Ibsen. P: S: Som De måske af de norske aviser har set, har skuespiller Isachsen for et meget stort antal tilhørere oplæst «Cæsars frafald». Jeg kan ikke tro at dette skader bogens yderligere afsætning; min tilladelse har han forøvrigt ikke indhentet. Efter vore love kan sådant heller ikke forbydes. – Det skulde interessere mig ved lejlighed at erfare om der indløber mange bestillinger på det nye oplag. H. I. – Min opfatning av keiser Julians karakter, tør jeg paastaa, er i streng overensstemmelse med den historiske sandhet. De nyere historieskrivere alene, navnlig de tyske, kan man ikke stole paa i dette punkt. Winkelmann, Lessing, Goethe og Schiller har kvervet synet paa de godtfolk til fordel for det græske hedenskap, og hertil kommer at kristendommen ikke nyder stor kredit i Tyskland. Man maa derfor gaa tilbake til kildene, og det har jeg gjort. Gregor fra Nazianz kalder Julian i et brev til en samtidig «dette uheldsvangre dyr, som falder over os med ild, sværd og allehaande pinsler». Baade Gregor og Basilios anfører desuten mange navngivne mænd der er blit dræpt eller martret for troens skyld; alle detaljer anføres med stor omstændelighet; jeg vil kun nævne biskop Markos i Arethusa, soldaten i Doristora, læreren Kyrillos i Antiochia (han hette egentlig Basilios), massakren paa kristenkvindene i Heliopolis under Libanon o.s.v. Overhodet alle de træk jeg har benyttet i stykket, har traditionen for sig; de hitrører fra samtidiges beretninger, og mange av dem ikke blot fra kristne. Ammianus Marcellinus, selv hedning og Julians beundrende lovtaler, nævner flere der myrdedes, og siger navnlig om den gamle Ursulos at retfærdighetens gudinde aldrig kunde tilgi denne mands henrettelse, men at hun maatte fælde taarer derover. Meddel Birkeland dette. Du siger at «Sennones» burde gjengives med «i Sennonernes land». Dette er urigtig. «Sennones» kan vistnok paa latin betegne folkeslaget; men det er ogsaa et bynavn. Jeg har ikke længer Ammian ved haanden; men stedet er ikke til at misforstaa; ti der tales om at Julian maatte indeslutte sig i S., som han befæstet med en grav og en forskansning o.s.v. Hos Cæsar (De bello Gall.) kap. LIV heter det desuten: Tamen Sennones, quae est civitas in primis firma et magnae inter Gallos auctoritatis etc. etc., og i en anmerkning hertil heter det: Caput Agedincum, hodie a gentis nomine Sens. Forøvrig er jeg særdeles glad over og tilfreds med den mottagelse som mit nye arbeide later til at ha fundet i Norge. At der i mange henseender debatteres for og imot, kan ikke andet end være mig kjært. Nu kommer jeg ganske sikkert hjem til sommeren, at sige hvis min indtægt av Kjærlighedens Komedie ved opførelsen, hvad jeg haaber, skaffer mig de fornødne reisepenger. Der er da min agt at drage saa langt nordover som mulig, og ialfald forlænge mit ophold hjemme til utover høsten. Dresden den 24de November 1873. – Kære herr Hegel! Herved har jeg den fornøjelse at meddele Dem at jeg idag har modtaget brev fra min svoger, bureauchef Thoresen, hvori denne skriver at hverken han eller min sagfører, advokat Stang, nærer den ringeste betænkelighed ved at tilråde udgivelsen af det nye oplag af «Hærmændene» nu straks, skønt processen endnu ikke er endt. Denne udhales nemlig af modparten under allehånde påskud; advokat Stang anser udfaldet for utvivlsomt og tilføjer at selv for det utænkelige tilfælde at dommen skulde gå mig imod; så vil dog ejendomsretten til stykket under ingen omstændighed kunne tilkendes bogtrykker Jensen, såsom denne er fallit. Bogens udgivelse kan altså foregå nårsomhelst. Skuespiller Isachsen har virkelig til hensigt at forelæse hele «Kejser og Galilæer». Jeg ser imidlertid at der i «Morgenbladet» allerede er fremkommet en dadel derover, og jeg har selv tilskrevet Isachsen og nedlagt en bestemt indsigelse imod at han fortsætter med sine oplæsninger, ligesom jeg har anmodet «Morgenbladets» redaktør om i fornødent fald på det strængeste at påtale denne utilbørlighed. Til min glæde erfarer jeg at regeringen nu endelig har ladet udarbejde et lovforslag til beskyttelse af den literære ejendomsret, hvilket forslag i Februar skal forelægges storthinget. Tak for de tilsendte blade, og mange hilsener til Dem og Deres søn fra Deres hjertelig hengivne Henrik Ibsen. P. S. Det smukke udstyr af «K: og G:» vækker almindelig beundring hernede hos alle dem, der ser bogen; jeg selv er Dem meget taknemmelig derfor; thi det er visselig en sag af ikke ringe betydning for en bogs afsætning og udbredelse. – H: I: – Til herr K: A: W.-H. – Må det herved være mig tilladt at bringe Dem min forbindtligste tak for Deres særdeles interessante og omfattende afhandling over «Kejser og Galilæer», hvilken jeg i disse dage har havt den fornøjelse at læse i «Morgenbladet». Dette er visselig ikke første gang i de senere år at jeg har havt al opfordring til at sende Dem et takkens ord; men når jeg hidtil har undladt det, da er grunden den at jeg stadig har håbet på, hvad nu til sommeren vil ske, nemlig personlig at kunne få takke Dem og da ved samme lejlighed fornye et behageligt gammelt bekendtskab. d. 24. 11. 73. – Deres Henrik Ibsen. Herrn Ausstellungskomissär, Ritter P: N: Arbo. Adr: Bureau für Schweden & Norwegen. Weltausstellungs-Platz. Wien. fr: Dresden den 29de November 1873. – Kære herr Arbo! Tillad mig at takke Dem for Deres godhedsfulde besørgelse af mine forskellige kommissioner og ligeså for Deres venlige brev af 2den f: m: – De spørger, hvad De skal gøre med den tiloversblevne gulden. Hvis De for samme vilde købe mig et godt fotografiportræt i visitkortformat af baron Schwartz, så skulde jeg være Dem særdeles forbunden, og end mere dersom De skulde være i besiddelse af og vilde sende mig et af Dem selv og af herr Dannfeldt. Nu er vel Deres hverv i Wien snart tilende? Af de wienske blade ser jeg at De får ros for Deres raske udrømning af vore lokaler. Desværre ser jeg også at et af de svenske billeder skal være kommet til skade. Hvad er det for et? Modtag min bedste lykønskning i anledning af jernkronen. Hvad skal De nu få fra Norge og fra Sverig? Jeg synes ikke det kan være mindre end et par kommandørkors. Er det sandt at konsul Heftye er bleven dekoreret i Wien, men ikke Peter Petersen? Fra min spanske kollega, Don Puebla, har jeg havt et langt venskabeligt brev; han vil skrive et værk over udstillingen og interesserer sig meget for vore nordiske forholde, angående hvilke jeg har skaffet ham alle de oplysninger, der stod til min rådighed. Er der ingen udsigt til at få se Dem her på gennemrejsen til Paris? Intet skulde være mig kærere end at få lejlighed til at fortsætte det i Wien så behageligt knyttede bekendtskab. Under alle omstændigheder, en hjertelig hilsen til Dem selv og til herr intendanten fra Deres hengivne Henrik Ibsen. Dresden den 3die December 1873. Kære herr Hegel! Hjertelig tak for Deres sidste venlige brev, og tør jeg med det samme anmode Dem om ved første givne anledning at bevidne fru Hejberg min forbindtligste erkendtlighed, for hendes skrivelse, som jeg for nogle dage siden ved Deres godhed havde den glæde at modtage. Ikke mindre takker jeg Dem for de forskellige tilsendte aviser og tidsskrifter. Den W:-Hornske anmeldelse tager jeg ingen notits af. Inden kort tid vil deslige indvendinger forstumme. «Kongsemnerne» havde, da det udkom, meget mere at gennemgå. Tør jeg bede Dem bevise mig den store tjeneste at sende mig 75 thaler preussisk? Og går det an i denne travle tid at anmode Dem om for min regning og for min hustru at lade tage 5 lodder i «det danske industrilotteri», hvis trækning foregår den 12te December, og hvori hvert lod skal koste omtrent 1 rdlr? Tag ikke denne anmodning ilde op! Med venlige hilsener til Dem og Deres søn Deres hjertelig hengivne Henrik Ibsen. Til observation på Romertoget! – 1 gulden bayr: = 60 Kreutzer = 17 ½ groschen Ved stationen Ala (eller nabostationen) er visitation af bagagen. Brug ikke guld- eller sølvmynter i Italien. Byt hos en vekseler metallet imod papir; derved vindes 10–12 p: ct. (f: ex: for et guldstykke på 20 lire eller frcs: erholder man 22 lire papir eller mere.) Glem ikke Deres venner i Dresden!! Dresden 4.12.73. Henrik Ibsen. Dresden den 8de December 1873. – Kære herr Hegel! Forbindtligst tak for de idag modtagne 75 Thaler! Med det omskrevne lotteri havde jeg ment «Håndværkerforeningens industrilotteri»; men ved nu nærmere at gennemlæse vedkommende avertissement finder jeg ikke at sagen stiller sig så fordelagtigt, som jeg fra først af tænkte mig og jeg ønsker derfor ikke at indlade mig videre derpå. Den smukke nye udgave af «Hærmændene» havde jeg igår den fornøjelse at modtage. Gid den nu må finde rask afsætning! Jeg antager at dette stykke er sågodtsom ubekendt i Danmark og Sverig. Deres gode råd at indlevere både dette skuespil og «Kærlighedens komedie» til det kgl: theater, vil jeg følge, og tager mig allerede imorgen den frihed at sende Dem en skrivelse til justitsråd Berner, håbende at De med sædvanlig velvilje da vil lade besørge det forøvrigt fornødne. Særdeles kært er det mig at De har havt den godhed at sende et exemplar af «Hærmændene» til fru Heiberg. Benyttende mig af Deres godhedsfulde tilbud vilde jeg være Dem særdeles taknemmelig dersom De for min regning vilde lade indkøbe sv: 5 % St: Obl: til et beløb af 1200 Thaler pr: – Mit regnskab hos Dem kommer da rigtignok til ved årsopgøret at udvise en slem underballance på min side men jeg håber at et nyt arbejde eller nye oplag af et eller andet i det kommende år igen skal bringe ligevægt i sagerne. Først og fremst vil jeg nu håbe at juleforsyningen må komme til at gøre et mægtigt skår i det nye oplag af «Kejser og Galilæer». Jeg ved jo ikke bestemt hvor meget andet nyt denne bog får at konkurrere med til julen; men jeg håber alligevel det bedste. Med venlige hilsener til Dem og Deres søn Deres hjertelig hengivne Henrik Ibsen. Dresden den 10de December 1873. – Kære herr Hegel! Med stor glæde erfarede jeg idag den uventet hurtige afsætning af «Hærmændene». Jeg skynder mig at vedlægge en liste på de småfejl, som jeg ønsker rettede i det nye oplag. Gid det nu må lykkes at få dette færdigt så betimeligt at efterspørgslen lige foran julen kan tilfredsstilles. Dette i al hast for idag. Deres hjertelig hengivne Henrik Ibsen. Dresden den 12te December 1873. – Kære svoger! Hjertelig tak for Deres to sidste venlige breve. «Hærmændene» udkom, som jeg havde beregnet, i en meget belejlig tid. Den 5te December gaves bogen i handelen og allerede i brev af 8de melder Hegel mig at hele det betydelige oplag er afsat. Et nyt oplag er nu atter under pressen og vil udkomme før jul. Dette stykke, som fra først af indbragte mig så lidet, bliver mig således nu en betydelig indtægtskilde. Tillad mig i forbindelse hermed at bevidne Dem min tak for den virkelig elegante og for mig smigrende måde, hvorpå De erkender modtagelsen af «Kejser og Galilæer»; og ikke mindre takker jeg Dem for al den ulejlighed, De forøvrigt har havt i mine anliggender. Tør jeg derhos anmode Dem om så snart Deres tid måtte tillade det, at ville sende mig af det i kreditkassen indestående beløb 80 Spdlr: enten i veksel eller i postanvisninger. Det er mig særdeles kært at det endelige opgør med sagfører Nandrup nu har fundet sted. Jeg er nu gældfri og har nogle tusender anbragt i statspapirer, hvilke Hegel i årenes løb har indkøbt for mig og stadig forøger, så jeg tør imødese, som ikke fjern, den tid da vi kan leve udelukkende af mine renter og min gage. Dette er det imidlertid for visse årsagers skyld ikke værd at omtale. Deres bemærkninger om hr: Isachsens avisartikel er særdeles træffende; det synes imidlertid heldigvis at han har indstillet sine oplæsninger af min bog. Hans antydning af at jeg skulde have givet ham et slags samtykke er en fuldstændig usandhed. Han bad mig engang om nogle scener, som han ved en forelæsning vilde oplæse blandt andre småting af forskellige forfattere, og hertil svarede jeg at han kunde udvælge sig nogle når bogen udkom. Har ikke Thomas noget nyt færdigt til Julen? Jeg vil håbe at beskæftigelsen med theatret ikke bortdrager ham fra en literær virksomhed, der, efter alt hvad jeg kan skønne, må siges at være usædvanlig lovende begyndt. Tør jeg bede Dem hilse ham venligst fra os, og modtag selv de bedste hilsener fra os alle gennem Deres altid hengivne Henrik Ibsen. Dresden den 30te December 1873. Kære herr Hegel! Tillad mig herved med et par ord at sende Dem min forbindtligste tak såvel for Deres sidste venlige brev med vedlagt bevis for de 1200 Thaler, som især for den store værdifulde og righoldige bogpakke, hvilken jeg havde den glæde at modtage julaften og som i så væsentlig grad har bidraget til at skaffe os en hyggelig og interessant højtid. Og nu da året med stærke skridt nærmer sig sin ende, vil jeg med det samme sende Dem min varmeste tak og hilsen for alt godt i dette snart forløbne tidsrum! Det har været et godt år for mig og jeg beder Dem være forvisset om at jeg fuldt erkender at netop forbindelsen med Dem har havt en væsentlig andel heri. Det er mit håb og ønske at også det kommende år må for os begge bringe gode resultater af vor samvirken. Jeg har adskillig nyt i tankerne og det klarner sig mere og mere, så jeg synes det ikke kan vare længe før jeg begynder at skrive. Men under alle omstændigheder – et godt og glædeligt nyt-år! Og i dette ønske, der omfatter både Dem selv, Deres søn og Deres familjekreds, beder min hustru at måtte deltage, idet hun, og ikke mindre min lille gut, herved frembærer sin varmeste taksigelse for de modtagne bøger. I håb om at disse linjer må træffe Dem sund og glad på årets første dag, tegner jeg mig Deres hjertelig hengivne Henrik Ibsen. Til fru Sophie Krohn født Cappelen! Deres smukke julegave indvier og tager jeg herved i brug idet jeg på årets første dag med en slægtskabs- og venskabs-hilsen beder Dem modtage denne bog til erindring om samværet i Dresden. – 1ste Januar 1874. – Henrik Ibsen. – Herrn Major Oscar von Knorring. Commandeur und Ritter m: Ord: Drottninggatan, No 98. – Stockholm. fr: Dresden den 12te Januar 1874. – Min kære hæders-ven! To gange har jeg nu gennemlæst dit store fortræffelige egyptiske værk, og takker Dig af hjertet for den rige nydelse, Du derved har beredt mig og mine. Det var mig under læsningen som om jeg gjorde den vidunderlige østerlandske rejse om igen. Mange små ejendommelige drag og begivenheder, som var gået mig af minde, trådte atter lyslevende frem for erindringen, og jeg følte mig her midt i den tyske kulde ligesom gennemvarmet af orientens sol. Mange værdifulde bidrag til Egyptens historie og statistik har Du jo også leveret, og særdeles interessant var det mig i din bog at få en sammentrængt og let fattelig oversigt over Suez-kanalens tilblivelseshistorie. Når hertil kommer den elegante form, også i det ydre udstyr, hvorunder din bog så fordelagtigt præsenterer sig, så kan jeg ikke andet end oprigtigt ønske Dig til lykke med at have fuldført dette omfangsrige værk, hvis udgivelse ganske visst må bringe Dig både ære og glæde. Nu vil jeg håbe at den bebudede fortsættelse af din rejseskildring ikke altfor længe vil lade vente på sig. Det skal blive interessant, både for mig og for mange andre, at følge dig videre på din vej gennem Italien og Frankrig. Men vil Du tillade mig som ven et råd, så vær ikke altfor kortfattet og sparsom med at fortælle hvad der passerer Dig og hvad Du personligt oplever. Mangt sligt, der kan synes uvigtige småting, bidrager til at give skildringen liv og yder derhos et vigtigt moment til belysning af de forholde, hvorunder den rejsende færdes og bevæger sig i de fremmede lande. Min nye bog skal blive sendt Dig fra København så snart en bogsending derfra afgår til Stockholm, hvilket ikke vil vare længe. «Fata Morgana» skal jeg også se til at finde frem til Dig og skikke den med en eller anden rejsende, hvis jeg ikke bringer den selv; for øjeblikket ligger den bortgemt i nogle store bogkasser, hvor jeg har vanskeligt for at finde den. Over al måde kært skulde det være os om Du på din forestående rejse vilde lægge vejen over Dresden; jeg skal da gøre hvad der står i min magt for at vise Dig om i staden og dens omegn, og vil det i sandhed være en festdag for vort hus, den dag da Du træder ind gennem vor dør. Jeg vil håbe at din øjensygdom nu er lykkelig overstået, det gjorde mig meget ondt at erfare at Du igen var bleven angreben af dette onde. – Lad mig endnu engang frembære en hjertelig tak fra mig og mine; og lad mig dernæst ønske Dig held og lykke til fortsættelsen af det værk, til hvis første bind, egypterrejsen, Du af hjertet gratuleres fra Din hengivne og forbundne ven Henrik Ibsen. Dresden den 15de Januar 1874. – Kære herr Gosse! De synes visst at det er meget utaknemmeligt af mig så lang en tid at forblive i taushed efter den skønne gave, som De sendte mig i slutningen af forrige år. Men jeg beder Dem være forsikret om at De hver dag i mellemtiden har været i mine tanker. Grunden til at jeg ikke før har skrevet er den at jeg først vilde have læst Deres bog igennem, og ikke blot gennemlæst den, men studeret den og tilegnet mig dens indhold og ånd så inderligt som muligt. Dette har krævet tid; thi jeg er kun højst mangelfuldt hjemme i det engelske sprog, hvilket jeg har lært mig selv uden fremmed hjælp. Tillad mig da nu at ønske Dem til lykke med Deres bog, der sikkerlig vil skaffe Dem en hædersplads blandt vor tids lyriske digtere; thi den finhed og skønhed, hvoraf disse digte er gennemåndet, ved jeg kun at finde sidestykke til hos yderst få af de nulevende digtere; og navnlig tror jeg at disse fortrin vil påskønnes af den engelske nation, hvis ejendommelige praktiske dygtighed på en så forunderlig måde er forbunden med et rent og ædelt følelsesliv og en nobelhed i stemningen, der gør hele deres nation til en nation af aristokrater – i ordets bedste betydning. Og lad mig dernæst af hjertet takke Dem for den venlige og for mig smigrende opmærksomhed, som De har vist mig ved i Deres digtsamling at sende mig en særlig hilsen. Gid jeg snart kunde få anledning til personlig at takke Dem herfor og varmere og bedre, end det kan ske gennem disse linjer. For Deres velvillige anmeldelse af mit nye drama er jeg Dem særdeles forbunden. Der er kun et punkt deri, som jeg med et par ord vil omtale. De mener at mit skuespil burde være skrevet på vers og at det vilde have vundet derved. Heri må jeg modsige Dem; thi stykket er, som De vil have bemærket, anlagt i den mest realistiske form; den illusion, jeg vilde frembringe, var virkelighedens; jeg vilde på læseren frembringe det indtryk at det, han læste, var noget virkelig passeret. Skulde jeg have brugt verset, så havde jeg derved modarbejdet min egen hensigt og den opgave jeg havde stillet mig. De mange hverdagslige og ubetydelige karakterer, som jeg med forsæt har lagt ind i stykket, vilde være blevne udviskede og indblandede i hverandre, dersom jeg havde ladet dem tale alle sammen i en rythmisk takt. Vi lever ikke længere i Shakespeares tid, og mellem billedhuggerne begynder man allerede at tale om at bemale statuerne med naturlige farver. Om den sag kan der siges meget både pro og contra. Jeg vil ikke have Venus fra Milos bemalet, men jeg vil heller se et negerhoved udført i sort end i hvid marmor. I det hele taget må den sproglige form rette sig efter den grad af idealitet, som er udbredt over fremstillingen. Mit nye skuespil er ingen tragedie i den ældre tids betydning; hvad jeg har villet skildre er mennesker og just derfor har jeg ikke villet lade dem tale «gudernes tungemål». Jeg havde i grunden uendelig meget mere at sige Dem både om denne og andre materier, men jeg håber altid på en lejlighed til personlig at få udtale mig for Dem, jeg vil derfor idag afbryde idet jeg gentagende sender Dem min hjerteligste tak og hilsen og tegner mig Deres hengivne og forbundne Henrik Ibsen. Dresden den 23de Januar 1874. – Kære herr Grieg! Jeg henvender disse linjer til Dem i anledning af en plan, som jeg agter at iværksætte, og i hvilken jeg vil forespørge om De skulde ville være deltager. Sagen er følgende. «Peer Gynt», – hvoraf nu et tredje oplag snart skal udkomme, – agter jeg at indrette til opførelse på scenen. Vil De komponere den dertil fornødne musik? Jeg skal i korthed antyde for Dem, hvorledes jeg tænker at indrette stykket. Første akt bibeholdes helt, kun med nogle forkortninger i dialogen. Peer Gynts monolog side 23, 24 og 25 ønsker jeg behandlet enten melodramatisk eller delvis som recitativ. Scenen i bryllupsgården, side 28, må der ved hjælp af ballet gøres meget mere ud af, end der står i bogen. Hertil må en særlig dansemelodi komponeres, der fortsættes dæmpet lige indtil aktens slutning. I anden akt må optrinnet med de tre sæterjenter, side 57–60, behandles musikalsk efter komponistens skøn, men djævelskab må der være deri! Monologen side 60–62 har jeg tænkt mig ledsaget af akkorder, altså som melodrama. Det samme gælder scenen mellem Peer og den grønklædte kvinde, side 63–66. Ligeså må der sættes et slags akkompagnement til optrinene i Dovregubbens hal, hvor dog replikkerne betydeligt skal forkortes. Også scenen med Bøjgen, der gives hel, må ledsages af musik; fuglestemmerne må synges; klokkeringning og salmesang høres langt borte. I tredje akt behøver jeg akkorder, men sparsomt, til scenen mellem Peer, kvinden og troldungen, side 96–100. Ligeså har jeg tænkt mig et sagte akkompagnement fra side 109 øverst oppe og indtil nederst på side 112. Sågodtsom hele fjerde akt skal udelades ved opførelsen. I dens sted har jeg tænkt mig et stort musikalsk tonemaleri, der antyder Peer Gynts omflakken i den vide verden, amerikanske, engelske og franske melodier kunde klinge igennem som vekslende og atter forsvindende motiver. Anitras og pigernes kor, side 144–145 skal høres bag tæppet i forbindelse med orkestermusiken. Under denne skal tæppet gå op og man ser som et fjernt drømmebillede det nederst på siden 164 beskrevne tableau, hvori Solvejg som en middelaldrende kvinde sidder syngende i solskinnet udenfor husvæggen. Efter hendes sang ruller tæppet atter langsomt ned, musiken fortsættes i orkestret og går over til at skildre den storm på havet, hvormed femte akt begynder. Femte akt, der ved opførelsen betegnes som den fjerde, eller som efterspil, må betydeligt forkortes. Musik-akkompagnement behøves fra side 195–199. Optrinnene på bådhvælvet og på kirkegården udelades. Side 221 synger Solvejg og efterspillet ledsager Peer Gynts følgende repliker, hvorefter det går over i korene side 222–225. Scenerne med knappestøberen og med Dovregubben forkortes. Side 254 synger kirkefolket på skogstien; klokkeringning og fjern salmesang antydes i musiken under det følgende indtil Solvejgs sang slutter stykket, hvorefter tæppet falder idet salmesangen atter klinger nærmere og stærkere. Således omtrent har jeg tænkt mig det hele og beder mig underrettet om hvorvidt De vil påtage Dem dette arbejde. Indgår De herpå, så henvender jeg mig straks til bestyrelsen for Kristiania theater, indleverer en rettet tekstbog og sikrer os på forhånd stykkets opførelse. Som honorar agter jeg at betinge mig 400 spedler, der deles lige imellem os begge. Jeg anser det utvivlsomt at vi også kan påregne stykkets opførelse i København og Stokholm. Men jeg beder Dem at holde sagen hemmelig indtil videre og at svare mig snarest muligt. Deres venskabeligst forbundne Henrik Ibsen. P. s. Min adresse her i Dresden er: Wettiner-Strasse, No 22, 2den Etage. Dresden den 6te Februar 1874. – Herr theaterdirektør Josephson, Kristiania. – I anledning af at der om nogen tid vil udkomme et 3die oplag af mit dramatiske digt «Peer Gynt» har jeg i denne vinter beskæftiget mig adskilligt med dette stykke og af samme foretaget en bearbejdelse, således at det i en forkortet skikkelse bliver brugbart til opførelse på scenen. Stykket indrettes som musikalsk drama og den fornødne musik vil blive komponeret af herr Edvard Grieg, til hvem jeg i dette anliggende har henvendt mig. Den plan, hvorefter jeg ved bearbejdelsen er gået frem, har jeg i et brev udviklet for herr Grieg, og denne vil efter min anmodning meddele Dem samme. Forinden jeg i denne sag henvender mig til theatrene i Stokholm og København er det nemlig min agt at forespørge om Kristiania theater måtte ønske at benytte stykket, og om De i så fald vilde lægge vægt på at Deres theater blev det, der først bragte stykket til opførelse. Når herr Grieg herom har talt med Dem, tillader jeg mig at forvente Deres foreløbige svar. Falder dette imødekommende ud, så skal jeg sende Dem et rettet og forkortet exemplar af stykket. Musiken vil blive komponeret i løbet af sommeren; samtidigt hermed kunde theatret træffe sine dekorative dispositioner, og stykket vilde således kunne haves færdigt til den bedste tid i det kommende spille-år. Det er min sikre overbevisning at dette stykke, under Deres kyndige opsætning, vil være af megen virkning på scenen, navnlig når det ledsages af god musik. Da det imidlertid er både herr Grieg og mig af vigtighed at vide, hvilket theater vi nærmest og først må have for øje, så tillader jeg mig at forvente Deres ærede svar, så snart De tilstrækkeligt har sat Dem ind i sagen. Tiltaler idéen Dem i sin almindelighed, da vil der jo senere være anledning til at træffe aftale om enkelthederne; ethvert af Dem i så fald fremsat ønske eller forslag vil det være mig kært at kunne tage hensyn til. Deres venskabeligst forbundne Henrik Ibsen. P. S. Gennem Deres brodersøn havde jeg i høst den fornøjelse at modtage Deres venlige linjer, for hvilke jeg håber han i mit navn har takket Dem. Desværre var jeg netop i de dage lidende af en stærk forkølelse, så det var mig en umulighed at kunne være ham til nogen nytte her. En anden ung rejsende kunstner, som Deres brodersøn omtalte, og hvem De ligeledes skulde have medgivet et brev til mig, har jeg intet hørt fra. – Forbindtligst hilsen til de øvrige herrer af theaterstyrelsen! H. I. – Dresden den 8de Februar 1874. – Kære herr Grieg! Af Deres venlige brev erfarer jeg med fornøjelse at De indgår på mit forslag. Hvor meget musik, og til hvilke scener De vil komponere, overlades naturligvis ganske til Dem selv; en komponist må jo heri have fuldkommen frie hænder. Heller ikke er der noget ivejen for at De udsætter arbejdet indtil sommeren; thi stykket kan jo dog alligevel ikke bringes til opførelse forinden i næste spilleår. Samtidigt med disse linjer tilskriver jeg herr Josephson. Vilde De da måske have den godhed at tale med ham og meddele ham af mit forrige brev alt, hvad der angår min plan for stykkets forkortning, o. s. v. – Når han, som jeg håber, giver sit samtykke eller foreløbige tilsagn om at antage stykket til opførelse, skal jeg sende ham et rettet exemplar af bogen, hvilken De da af ham vil kunne erholde til afbenyttelse. Vore betingelser med hensyn til honorar m: m: bør vi først opstille når partituren indleveres; den bør være ledsaget af en officiel skrivelse til den samlede theaterdirektion, hvilken skrivelse jeg skal affatte og tilstille Dem; thi den bør være undertegnet af os begge. Jeg omfatter dette anliggende med megen interesse, og det er mit håb at De vil gøre det samme. Rimeligvis kommer jeg i sommer til at gæste Norge og da kunde jeg måske få den fornøjelse personlig at forhandle med Dem – og forøvrigt opfriske gamle romerske erindringer. Deres venskabeligst forbundne Henrik Ibsen. Dresden den 10de Februar 1874. – Kære herr Hegel! De vil godhedsfuldt undskylde at jeg først nu med tak erkender modtagelsen af opgøret over vort mellemværende for forrige år. Med glæde erfarer jeg at de gode forhåbninger, jeg i mit nytårsbrev udtalte, synes at ville gå i opfyldelse, nemlig for så vidt at der nu, foruden det nye oplag af «Brand», også behøves lignende af «Peer Gynt» og af «De unges forbund». Jeg har længe ventet at noget sådant vilde ske, og skal om kort tid sende Dem begge bøger i rettet stand, så at forarbejderne til udgivelsen nårsomhelst kan begynde. Af «Peer Gynt» har jeg i denne tid foretaget en bearbejdelse til brug for scenen, hvilken til høsten vil komme til opførelse på Kristiania theater med musik, der komponeres af Edvard Grieg. Bearbejdelsen består mest i forkortninger; men i det nye oplag bør digtet udkomme uforandret. Særdeles kært er det mig at der nu også i Amerika er åbnet os et marked. Jeg tror at både «Brand», «Peer Gynt» og «De unges forbund» af forskellige grunde vil falde i de amerikanske Skandinavers smag. Beklageligt er det kun at bogforsendelsen didhen skal være forbunden med så mange extraomkostninger. – I søndags fik vi for første gang sne og nu har vi en næsten nordisk vinter med flere kuldegrader; sandsynligvis har et lignende omslag fundet sted hjemme; thi aviserne fra Norge er idag udeblevne. Med de venligste hilsener til Dem og Deres søn tegner jeg mig Deres hjertelig hengivne Henrik Ibsen. Dresden den 28de Februar 1874. – Kære herr Hegel! Tillad mig i al hast at tilskrive Dem et par ord for at bede Dem bevise mig den overordentlig store tjeneste med omgående post at sende mig 150 Thaler preussisk. Samtidigt hermed har jeg den fornøjelse at tilstille Dem et rettet exemplar af «De unges forbund»; et lignende af «Peer Gynt» skal følge om kort tid. Min forbindtligste tak for det modtagne nye bind af Brandes’s literaturhistorie. Tør jeg bede Dem hilse ham fra mig; jeg tilskriver ham snart. Med de venligste hilsener til Dem og Deres søn tegner jeg mig Deres hjertelig hengivne Henrik Ibsen. Dresden den 20de April 1874. – Kære Brandes! Det var fra min side visselig ufortjent at De på min fødselsdag erindrede mig og glædede mig med et venligt brev, hvorfor jeg af hjertet takker Dem og beder Dem være forvisset om at mine tanker er oftere hos Dem, end De af min forsømmelighed i brevskrivning skulde formode. Deres tidligere brev angående det påtænkte tidsskrift kom jeg ikke til at besvare af den grund at jeg altfor længe gik og spekulerte på hvad og hvorledes jeg skulde svare. Det var nemlig blevet mig mere og mere klart at her ikke handledes om et blot og bart ja eller nej; når jeg skulde være oprigtig, – og det vilde jeg være, – så havde jeg meget mere at sige; men dette syntes jeg kunde bedst ske mundtligt og derfor ventede jeg i det håb, om ikke lang tid at få gensé Dem hernede, et håb, som imidlertid ikke nu synes så snart at skulle gå i opfyldelse; og derfor vil jeg heller ikke længere tilbageholde min opfatning af sagen. Tag mig så ikke min ligefremhed ilde op! Det var Deres og Deres broders plan at udgive «et tidsskrift». Men hvad slags, – et dansk eller et skandinavisk? De danske literater vil nok have abonnenter og læsekreds i alle de nordiske lande; men de lever og ånder og føler kun i den københavnske luft; hvad der i eders tidsskrifter og dagspresse kæmpes for eller imod refererer sig altsammen til hvad der er på dagsordenen hos jer; kun eders egne, eller rettere de københavnske brydninger i filosofi, politik o. s. v, forekommer eder af betydning; ja, I ved igrunden slet ikke besked om noget andet eller mere forsåvidt Skandinavien betræffer; for udlandets vedkommende derimod er I ret vel orienteret. Hvad specielt de norske ejendommeligheder angår, så er det næsten som en nåde fra dansk side at disse får lov til at give sig tilkende i literaturen; er man venligt sindet, så fremføres der undskyldninger; i modsat fald spottes der, altid gående ud fra at det danske er det normale. Hvad ved Københavnerne om vore indre forholde, om vor politik og vore politikere? Intet. Vi, Normænd og tildels Svensker, ved besked om alle eders ting; I ved knapt besked om noget af det, der berører os. Den københavnske uvidenhed om skandinaviske sager er så mageløs at den kun finder sin lige i det københavnske hovmod. Dette er, sammentrængt til en tusendedel af hvad jeg havde at sige, grunden til at de københavnske tidsskrifter ikke kan bestå. Eders 2 millioner mennesker kan ikke bære et tidsskrift; skal det gå, så må I ikke på københavnsk fornemt oversé de 4 millioner Svensker, de 2 millioner Normænd, den ene million Finlændere og den næsten ligeså talrige skandinaviske befolkning i Amerika. Dette udgør tilsammen henimod 10 millioner mennesker; opgiv al københavnsk partikularisme; skriv for dem allesammen, så skal jeg være med; men oprigtigt talt finder jeg det ikke umagen værd literært at udtale mig for den københavnske befolkning indenfor voldene og ude på broerne. Jeg ved jo nok at De står i mange stykker i opposition til dette københavnske væsen; men alligevel er De dog ubevidst hildet deri. Hele første bind af Deres literaturhistorie er mere en polemik imod den københavnske end imod den nordiske bornerthed; det er specifikt københavnske retninger i literatur, kultur og kunstbetragtning, der bekæmpes, og det er denne begrænsning af slagfeltet, som jeg mener at en forfatter hos os som andetsteds må komme ud over, hvis han skal kunne slå igennem. Dette, kære Brandes, beder jeg Dem betragte som en venskabelig indbydelse til at komme herned, for at vi i fællesskab kan lægge vore krigsplaner. Tanken om tidsskriftet bør De ikke opgive; men det må absolut anlægges på en mere omfattende basis end tidligere danske tidsskrifter, hvis det skal skaffe Deres ideer den fortjente udbredelse og sikre Dem en behagelig sorgløs tilværelse. De mange øvrige sager vil jeg idag ikke omtale; men tænk over hvad jeg har sagt og skriv snart til Deres altid hengivne ven Henrik Ibsen. – Dresden den 3die Maj 1874. – Til herr stud: real: O: Nyhuus, Kristiania. De har havt den godhed at oversende mig et aftryk af Deres foredrag over «Kejser og Galilæer», hvorfor jeg herved beder Dem modtage min forbindtligste tak. Det glædede mig at erfare at studentersamfundet gentagende har beskæftiget sig med min bog, og jeg beklager kun at tiden ikke idag tillader mig nærmere at udtale mig om min samstemmen eller afvigen fra Deres opfatning af stykkets plan og idé. Med gentagen tak for den mig viste opmærksomhed tegner jeg mig Deres særdeles forbundne Henrik Ibsen. Til herr justitsråd Berner, intendant ved det kgl: theater og kapel i København. Dresden den 8de Maj 1874. – Som svar på herr justitsrådens meget ærede skrivelse, hvilken jeg igår havde den glæde at modtage, skynder jeg mig at meddele at jeg med tak indgår på det mig gjorte forslag at lade mit skuespil «Hærmændene på Helgeland» på de opstillede vilkår komme til opførelse på det kongelige theater. I Kristiania har stykket altid fyldt en hel aften; men mellemakts-pauserne har været meget lange. Kan disse i København indskrænkes således at man derved muliggør opførelsen af et mindre arbejde sammen med mit, så vilde jo dette sidstes anvendelighed for det kgl: theater blive så meget større, – en omstændighed hvorover jeg i særlig grad skulde glæde mig. Stykkets stof har medført, at jeg har måttet i dialogen benytte adskillige i Danmark forældede ord og vendinger. I den danske literatur har disse vistnok fået hævd derved at de, forinden af mig, samtlige har været benyttede af professor N: M: Petersen i hans oversættelse af de islandske familje-sagaer. Jeg er imidlertid ikke blind for den kendsgerning, at scenen i ringere grad end den trykte literatur tåler det fremmedartede eller uvante. Skulde derfor enkelte forandringer eller omskrivninger findes ønskelige, så overlader jeg med tryghed sådant til det kgl. theaters vedkommende. Idet jeg gentagende frembærer min tak for herr justitsrådens for mig så smigrende tilbud, anbefaler jeg mig i Deres fremtidige velvillige erindring og tegner mig med særdeles højagtelse Deres ærbødige Henrik Ibsen. Dresden den 23de Maj 1874. – Kære herr Hegel! Tør jeg gennem disse linjer anmode Dem om at erholde mig tilsendt 225 Thaler preussisk, så beviser De mig derved en stor tjeneste, for hvilken jeg vil føle mig Dem særdeles forbunden. Jeg takker Dem for det smukke udstyr af den nye udgave af «Brand». «Hærmændene på Helgeland» er efter forslag af justitsråd Berner antaget til opførelse på det kgl: theater. Dette var mig en stor glæde; jeg selv har ikke foretaget noget indledende skridt i sagen; men jeg synes at dette stykke netop iår kommer frem til en meget passende tid, da det jo handler om begivenheder, som hænger sammen med Islands bebyggelse og tildels forherliger denne ø. – Har jeg ikke Dem at takke for en håndsrækning i dette anliggende? Eller skulde professor Molbech have været virksom? Dette sidste synes mig af flere grunde uantageligt. Fru Heiberg er jo fraværende. – Den nye udgave af «Peer Gynt» er nu forhåbentlig så temmelig fremskreden. Jeg arbejder daglig med manuskriptet til «Fru Inger». Hele stykket må nemlig gennemarbejdes fuldstændigt i enkelthederne af replikbehandlingen, og dette kunde ikke ske uden en hel ny renskrift. Udover sommeren skal jeg, hvis De så synes, sende Dem denne; jeg håber at få den fuldført medens trykkeriet er optaget af «Peer Gynt» og «De unges forbund». Dog herom mere siden. Det er min agt at gæste Norge i sommer; dog ved jeg endnu ikke bestemt om jeg kommer til at lægge vejen over København. Til G: Brandes skrev jeg for nogen tid siden, men har senere ikke hørt fra ham. Med de hjerteligste hilsener til Dem selv og til Deres søn tegner jeg mig Deres altid hengivne Henrik Ibsen. Som svar på det kgl: Bezirks Gerichts-Amts skrivelse af 4de Juni, hvilken jeg først modtog Lørdag formiddag, Kl: 11 ½, følgelig for sent til personlig at kunne indfinde mig, tillader jeg mig at henvise til min skrivelse af 30. April, hvori jeg har meddelt det kgl: B. G. Amt at jeg af forskellige grunde ser mig ude af stand til yderligere at fungere som oversætter eller tolk i de skandinaviske sprog. Denne beslutning må jeg fastholde, så meget mere da det er min hensigt inden kort for længere tid at forlade Dresden. Dresden den 27de Juni 1874. – Kære herr Hegel! Idet jeg herved forbindtligst takker for Deres venlige brev af 26de Maj med deri inlagte 225 Thaler preussisk, nødes jeg, på grund af min nær forestående Norgesrejse, til igen at anmode Dem om godhedsfuldt at ville sende mig en lignende sum. Ligeledes vilde jeg være Dem særdeles taknemmelig om De, – for at jeg derefter nogenlunde kan regulere mit rejsebudget, opholdets længde, tourens udstrækning, o. s. v, – vil lade mig vide, hvad jeg kan påregne for de nye oplag af «Brand» og «Peer Gynt». Tag ikke min anmodning ilde op, og undskyld at jeg ulejliger Dem hermed. Manuskriptet til «Fru Inger» kan jeg aflevere allerede i begyndelsen af August. Dette stykke sætter jeg i dets nuværende skikkelse højt imellem mine arbejder, og jeg tvivler ikke på at det vil blive opført på det kgl: theater, for hvis personale det passer fortræffeligt. Dr: Brandes har været på besøg her et par dage; herfra er han rejst til München; opholdet hos professor Lazarus i Leipzig blev nok intet af. Hjertelig tak for Deres venlige tilbud om at ville modtage mig på Deres landsted! Men desværre kan jeg ikke benytte mig deraf; thi for det første ledsages jeg af min hustru og søn, og dernæst bliver vort ophold i København kun nogle timer. Jeg beder Dem være forvisset om at jeg ligefuldt påskønner Deres venlighed i dette som i så meget andet. Endelig takker jeg Dem for Jonas Lies nye bog, hvori jeg synes der er meget godt; jeg tror imidlertid at det vil blive nødvendigt for ham at udvide sit område, hvis han i længden skal holde sig oppe i publikums gunst. Med de bedste hilsener til Dem og Deres søn tegner jeg mig Deres hjertelig hengivne Henrik Ibsen. P. s. Indlagt har jeg tilladt mig at vedlægge nogle linjer til herr bogholder Larsen. H. I. Frøken Henriette Hofgaard Fougners gård i Pilestrædet. Christiania. (Norwegen.) Dresden den 8de Juli 1874. Som svar på Deres behagelige meddelelse i brev af 3die dennes tillader jeg mig at underrette Dem om at det er vor hensigt at ankomme til Kristiania med dampskibet «Århus» søndagen den 19de Juli klokken 6 eftermiddag. Deres særdeles forbundne Henrik Ibsen. Til frøken Henriette Hofgaard i Kristiania. Dresden den 12te Juli 1874. Kære herr Hegel! Forbindtligst tak for de modtagne 225 Thaler. Noget helt regnskabsopgør havde ikke været nødvendigt. Vi ankommer forhåbentlig med «Titania» til København Torsdagen den 16de og rejser igen med «Århus» på lørdag. Jeg vil altså ialfald få anledning til at hilse på Dem, hvortil jeg meget glæder mig, – og indtil da tegner jeg mig med en hjertelig hilsen til Dem selv og Deres søn Deres stedse hengivne Henrik Ibsen. P. s. Herr bogholder Larsen bedes foreløbig takket for de meddelte fortræffelige oplysninger om rejserouterne. H. I. Kristiania den 23de Juli 1874. Kære fru Zeier! Idet jeg takker Dem for Deres venlige brev beder jeg Dem være forvisset om at jeg har læst samme med hjertelig deltagelse både i Deres sorg og i Deres lykke. Jeg tror ikke at den korte tid, vi her har at råde over, vil tillade os at besøge Deres hjem i Nitedalen. Skulde De vilde se ind til os her i vor midlertidige bolig, hos frøken Hofgård, Pilestrædet no 7, da vil De blive modtagen som en kær gæst af min hustru og af Deres hengivne Henrik Ibsen. Kristiania den 23de Juli 1874. Over min afdøde ven Sohlman er det mig under de forhåndenværende omstændigheder umuligt at skrive noget digt. Til et sådant arbejde kræves en ganske anden ro og forberedelse, end den, der i disse dage og med så kort frist kan blive mig til del. Fra lejlighedsdigtningen overhovedet har jeg også sågodtsom ganske trukket mig tilbage. Selv over mænd, der i livet stod mig nærmere end Sohlman, har jeg intet skrevet. Når Deres vej fører Dem i vort nabolag, vil det altid være os kært at se Dem oppe hos os. Deres særdeles forbundne Henrik Ibsen. Kristiania, torsdag formiddag. Kære ven! Igåraftes modtog jeg din venlige opfordring til at deltage i badegæsternes udflugt til Maridalen på fredag. Jeg holder det dog for rigtigst ikke at komme med ved denne lejlighed; derimod vil jeg gerne senere hen uindbuden besøge Dig deroppe, og skulde det da være mig kært om jeg også stødte på andre personlige venner og bekendte. Det er min agt under opholdet her at unddrage mig alt, hvad der kan se ud som offentlige tilstelninger, og jeg tror at jeg i så henseende har friere hænder når jeg ikke efterkommer indbydelsen fra badets festkomité. Min tankegang i denne sag skal jeg mundtlig udvikle for dig og jeg tror at Du som en omtænksom mand vil billige den. Din hengivne Henrik Ibsen. Kristiania den 16de Septbr 1874. Kære herr Hegel! Tør jeg endnu en gang bede Dem bevise mig den store tjeneste at forstrække mig med 200 rdlr? Rejsen tilbage kommer nu snart til at foregå. Hvorledes går det med den nye udgave af «Peer Gynt»? Omarbejdelsen af «Fru Inger» kan det vel ikke nytte at sende endnu? Heroppe er der ingen mangel på sættere. Har de danske bogtrykkere aldrig tænkt på at skaffe folk herfra? Tør jeg spørge om brødrene Brandes’s tidsskrift udkommer på Deres forlag? Jeg er her bleven modtagen med overordentlig velvilje af alle mennesker. Enhver tidligere misstemning er nu forbi. Jeg tænker stærkt på at benytte de gode tider til en liden husspekulation her. Flere af mine venner er blevne velstående på sligt, og jeg synes at det også måtte kunne lykkes for mig. Hvorledes går det med det kongelige theater? Et blad har fortalt at der skal til åbningsforestillingen udstedes indbydelseskort til dramatiske forfattere også i Norge. Hvis dette er sandt, – tror De at også jeg kunde påregne et sådant? I så fald vilde jeg gerne blive nogle dage i København i slutningen af denne måned. Med oprigtig tak fra mig og mine for al Deres venlighed under vor gennemrejse, og med de bedste hilsener til Dem og Deres søn tegner jeg mig Deres hjertelig hengivne Henrik Ibsen. Min adresse hersteds er: Frøken Hofgaard. Pilestrædet No 7. Kristiania den 21de September 1874. Kære gamle ven! Kun et par ord i al hast! Overbringerinden af dette er vor landsmandinde, sangerinden frøken Wilhelmine Holmboe, for hvem jeg levende interesserer mig. Gør Du ligeså! Hun tænker at give en koncert i Stockholm. Til Dig kommer hun for at anbefales til de personer, som kan være hende bedst til nytte. Jeg selv kender ikke de i musikalsk henseende toneangivende hos eder. Resten vil hun selv sige Dig. Af aviserne ser jeg at din villa nærmer sig sin fuldførelse. Umuligt var det ikke at Du til næste år får se mig træde ind til Dig. For dennegang indskrænker min udflugt sig alene til Norge, hvor jeg nu i to måneder har levet i en uafbrudt række af selskaber. Om nogle dage rejser vi tilbage til Dresden. Med de hjerteligste hilsener fra os alle til Dig selv, din hustru og din lille pige tegner jeg mig Din hengivne ven Henrik Ibsen. Kristiania den 21de September 1874. Herr professor Kjerulf. Idet jeg på min hustrus og egne vegne frembærer en hjertelig tak for Deres og Deres ærede frues visit og indbydelse, tillader jeg mig herved skriftligt at gentage, hvad jeg igår i al skynding måtte indskrænke mig til at meddele mundtligt, nemlig at det vil være os en stor glæde at indfinde os imorgen, Tirsdag, kl: 4. Deres særdeles forbundne Henrik Ibsen. Søndag aften. Højstærede herr overlærer Vogt! Herved beder jeg Dem godhedsfuldt undskylde at omstændighederne gør mig det umuligt at indfinde mig i Deres soiré iaften. Deres særdeles forbundne Henrik Ibsen. Dresden den 7de Oktober 1874. Herr bogholder Larsen! Jeg glemte, da jeg sendte Dem manuskriptet til bryllupssangen, at bemærke at den er skreven til melodien «Danmark, dejligst vang og vænge». Hvis den ikke allerede er trykt kunde dette måske på sædvanlig måde anføres ovenover første vers. – Indlagte kort bedes leveret til herr Jakob Hegel. Deres særdeles forbundne Henrik Ibsen. Dresden den 8de Oktober 1874. Kære herr Hegel! Hermed følger atter en del manuskript til «Fru Inger». Den første sending, som afgik igår under herr Larsens adresse, håber jeg er kommen Dem rigtig ihænde. Hver uge skal jeg sende et par lignende pakker. Jeg tør forudsætte som givet at bogen kan komme ud til jul; thi det modsatte vilde jo forsinke og gøre et slemt afbræk i afsætningen. Efter min beregning kommer det trykte stykke til at udgøre 192–200 sider når det indrettes i lighed med «Kejser og Galilæer». – «Peer Gynt» er under forberedelse ved Kristiania theater. Mange hilsener til Dem selv og Deres kære fra Deres hjertelig hengivne Henrik Ibsen. Dresden den 13de Oktober 1874. Kære herr Hegel! Hermed følger den 3die sending manuskript til «Fru Inger». Den sidste lille rest følger en af dagene. Jeg lever i det håb at sætteren allerede er i fuldt arbejde; thi noget nyt vilde jeg jo gerne af mange grunde have ud til jul; og dette stykke kan, især for Sverigs og visselig også for Danmarks vedkommende, betragtes som nyt. Da dialogen er helt bearbejdet, så vil det også i Norge have nyhedens interesse. Med de hjerteligste hilsener tegner jeg mig Deres hengivne Henrik Ibsen. Dresden den 22de Oktober 1874. Kære herr Hegel! Hermed følger resten af manuskriptet til «Fru Inger». Det var mig af Deres sidste venlige brev meget kært at erfare at stykket kan komme i handelen allerede i slutningen af November; thi derved åbnes mig mulighed for at få det opført i Kristiania allerede i vinter. Til de kgl: theatre i København og Stokholm vil jeg også indlevere det. Jeg tror at det i København vil kunne spilles fortræffeligt. Ikke mindre behagelig var mig den meddelelse at der snart tiltrænges et nyt oplag af digtsamlingen. Dersom De ikke har noget derimod, så ønskede jeg gerne deri at optage mit digt ved Norges tusendårs-fest samt et par nye hidtil utrykte digte. Om bogen således blev 1½–2 ark større, kunde vel ikke skade? Ved nye udgaver af digtsamlinger er sådant jo ikke usædvanligt. Dog vil jeg desangående først høre Deres mening. Tør jeg bede Dem bringe Deres søn min bedste tak for hans venlige brev med den deri indeholdte interessante festberetning? Ligeså takker jeg Dem for de modtagne meddelelser angående det nye theaters indvielse. Slutteligen er jeg desværre nødt til atter at bede Dem om en pengeremisse på 150 Thaler preussisk. Dette år har været mig et kostbart år. Jeg er næsten bange for at se i mine regnskabsbøger! – Med hilsener og alle gode ønsker for Dem og deres kære tegner jeg mig Deres hjertelig hengivne Henrik Ibsen. Dresden den 23de Oktober 1874. – Min kære ven! Blandt de mange, med hvilke jeg, på grund af min omflakken isommer, er kommen i agterhånden, hvad brevskrivning angår, har ingen i de sidste uger ligget mig så tidt på sinde, som Du. Men lige til igår, da jeg modtog dit venskabelige brev, har jeg siden min tilbagekomst hertil været beskæftiget med en gennemarbejdelse af «Fru Inger til Østråt», der skal udkomme i næste måned, og hvorfor jeg har skudt alt andet tilside. Hvis Du ikke, når Du modtager disse linjer, allerede på anden hånd har fået at vide, hvad min egentlige hensigt var med de gennem den Gyldendalske boghandel fremsendte penge, så lad mig nu sige det. Tidligt isommer blev mig af en herværende inkassator præsenteret en veksel trukken på mig af Chr: Busch og lydende på noget over 50 Spdlr: og sammen med denne veksel modtog jeg fra herr Busch, et brev hvori han i et par linjer skriver at han forventer jeg «ikke længere vil udsætte med at indfri denne æresgæld». Gælden opgaves at være opstået, dels for indfrielse af hin gamle vekselobligation, og dels for renter af herr Buschs udlæg indtil dato. Opirret ved herr Buschs grove brev, svarede jeg inkassatorens bud at jeg i øjeblikket ikke vidste, hvor meget jeg var herr B: skyldig, at han aldrig havde krævet mig, og at jeg som følge heraf efter vor lovgivning ikke var forpligtet til at betale renter af beløbet; forøvrigt, tilføjede jeg, stod jeg netop i begreb med at afrejse til Norge, hvor det var min agt også at gæste Bergen, og skulde jeg da personlig ordne sagen. Jeg rejste; men besøget i Bergen blev iår, som Du ved, intet af. Derimod erholdt jeg en af de sidste dage i Kristiania et gammelt brev fra herr Buschs tyske inkassator, hvilket længe havde henligget på postkontoret i Dresden (det var nemlig sendt i byposten dernede og adresseret til min derværende bolig.) Heri lå en afskrift af din erklæring og jeg truedes med uopholdelig retslig forfølgning, hvis jeg ikke uopholdelig betalte. Nu tilskrev jeg straks bemeldte inkassator og lod ham vide, at hvad herr Busch lovligen havde at fordre kunde han hæve hos herr Peter Blytt i Bergen, til hvem den fornødne remisse skulde foranstaltes. Hermed afrejste jeg, og på gennemrejsen gav jeg i København den ordre, ifølge hvilken pengene blev Dig tilstillede. Jeg drog ikke i tvivl at herr Busch gennem sin inkassator vilde blive underrettet om hvor han kunde få sine penge. Dette må han imidlertid ikke have gjort, og derfor står jeg altså for dig som den, der har afgjort en gammel vens hjelp og tjenester på en så udelikat måde, som ved en taus fremsendelse af et pengebeløb uden et eneste ledsagende ord. Kære fortræffelige ven! Således havde jeg ikke tænkt at gøre op med Dig. Det havde været min agt nu i disse dage at skrive Dig til om sagen og da tillige få vide, hvor stort dit eget udlæg har været. Hvad gør vi nu? Hvis herr Busch melder sig, beder jeg Dig meddele ham det væsentlige af denne skrivelse og tilbyde ham de 36 Spdl 6 Sk: mod at han udsteder en kvittering for at vort mellemværende dermed er afgjort, samt sætter sin inkassator i kundskab herom. Thi det vilde naturligvis være mig højst ubehageligt her at få med rettens folk at gøre. Melder han sig ikke, så beder jeg Dig beholde pengene som afdrag på dit udlæg, hvis størrelse er mig ubekendt. Overhovedet beder jeg Dig, som god ven og forretningsmand, at ordne sagen på bedste måde for mig! Og lad mig så af hjertet takke Dig for dit brev! Ud af hver linje lyser den noble tænkemåde, som allerede ved vort første bekendtskab drog mig til Dig. Du minder mig om sangerfesten i Bergen. Tro ikke, at jeg har glemt vor lange natlige samtale i Logehaven! Du var den første, til hvem jeg udtalte de ideer, som siden på forskellig måde er kommen frem i min digtning. – Til næste år er det min bestemte hensigt at komme til Bergen. Er det nødvendigt at jeg, indtil videre, kommer til fremdeles at stå i pekuniær gæld til Dig, så ved jeg visst at det ikke vil have nogen indflydelse på den stemning, hvormed Du tænker på Din hengivne ven Henrik Ibsen. Til herr Peter Blytt i Bergen. Dresden 11. 11. 74. – Kære ven! Tak for dit hjertelige og interessante brev. Der var kun et punkt, som Du havde undladt at oplyse mig om; men jeg skal nok have det i erindring. – Når jernbanen mellem Bergen og Kristiania er bleven færdig, håber jeg Du indvier den med en udenlandsrejse og at Du da ikke drager Dresden forbi. Mit forsæt at besøge Bergen står fast. Hjertelig hilsen til Dig og Dine fra Din hengivne ven Henrik Ibsen. – Dresden den 13de November 1874. – Kære Suzannah! Dit sidste brev modtog jeg iforgårs, men besvarer det først idag fordi Sigurd ikke har havt tid til at skrive før. Du kan være ganske rolig for at jeg holder ham under opsigt. Fra spisekvarteret går vi hjem sammen. Klokken henimod 5 går vi ud at spadsere og kommer tilbage klokken 6 ½. Han gør altfor mange galskaber, når han er alene, til at jeg skulde vove at overlade ham til sig selv. I den literære forening kommer jeg af den grund naturligvis aldrig. Forresten er han flittig og gør sine skolearbejder ordentlig uden nogen påmindelse. For Thomas kan jeg selvfølgelig intet gøre i denne tid. Den tarvelige kost, jeg har at tilbyde ham om aftenen, synes ikke at tiltale ham og han kommer skelden hid. Han arbejder forresten på en oversættelse for Kristiania theater, og dette er vel også en grund til at han ikke kommer oftere. Hvor vi spiser middag finder han ikke at maden er god nok og går derfor nu andetsted. At han er syg synes jeg ikke man kan se på ham; men når han har anfaldene, holder han sig jo også hjemme, og jeg har ingen tid til at besøge ham. Her holdes stor rengørelse i disse dage; thi vinter-vinduerne skal sættes ind. Kulden har forresten nu givet sig og vejret er meget smukt. Folkene i huset gør alt på det bedste for mig, og Lina er meget påpasselig. Det var min agt at skrive nogle nye digte til anden udgave af digtsamlingen; men derpå kan jeg ikke tænke sålænge jeg har alle husets anliggender at skøtte. Mange penge bruger vi ikke; nogen extraudgifter har vi ikke havt; om aftenen spiser vi kun smør og brød; ost, pølse eller lignende har vi endnu ikke købt. Sigurd har fået en meget pen vinterfrakke af min romerske, og den kostede kun 2 Thaler 15 Groschen. Jeg må bestemt forlange at Du styrker Dig med vin og kraftig kost af bedste slags; at spare herpå kunde let blive en meget dyr besparelse. – Den stakkels Marie hilser Du naturligvis fra mig. Både Du og hun ved jo at jeg tænker med hjertelig deltagelse på hende. Hvad jeg i mit forrige brev udtalte om herr og fru Ludvigsens forhold må jeg fastholde. Du siger at Sara har været snild imod Marie. Ja, det er den slags snildhed, som man viser imod et sygt tjenestetyende. Havde Marie været i Bergen, vilde ikke Baars’s have lagt hende ind på sygehuset men beholdt hende hos sig. Det samme vilde man have gjort i Kristiania; og det samme vilde naturligvis vi have gjort. Lad Dig ikke besnakke af våsede hysteriske talemåder. Dog, nok om dette for idag. Indlagte brev modtog jeg i dette øjeblik. Det er visst enten fra frøken Holck eller fra den franske frøken Pradez; thi der står Kallundborg poststempel udenpå, og grev Lerche bor jo der i nærheden. Er det noget, som angår mig, så gem det. Er det fra frøken Holck, så skriv hende til at jeg har sendt hende nogle linjer til København, hvilke måske ikke har truffet hende. Hun er en af vore sande venner, og ganske anderledes deltagende end visse andre, tiltrods for alle forskruede floskler og udbrud. Thomas husker meget sjelden på at spørge efter Marie. Da han var i København besøgte han hende ikke, uagtet han vidste at han ikke senere vilde gensé hende. Han fortæller at Sara havde sagt at det vilde ryste Marie for stærkt at se hende. Spørg om dette er sandt; jeg vil gerne vide det. Nu nærmer middagstiden sig, og jeg må møde Sigurd på spisekvarteret. Skriv snart, og fortæl omstændeligt hvorledes Du har det; thi derom ved jeg egentlig intet. Sker noget afgørende, så må Du straks telegrafere. Din hengivne Henrik Ibsen. Dresden den 15de November 1874. Kære Suzannah! Igår eftermiddag modtog vi dit brev med den sørgelige efterretning om vor kære Maries bortgang. Hun er altså ikke længer personlig iblandt os; men vi vil beholde hende i kærlig erindring. Sigurd har underrettet hendes nærmeste venner her i Dresden om det indtrufne; Thomas kom hen til os igåraftes, og fik det da at vide. Nu er det din opgave at bære de sidste foranstaltninger med ro og fatning. Du siger ikke i dit brev, hvad tid Du tænker at blive færdig i København. «Titania» går på Onsdag. Rejser Du med dette skib, så underret mig med et par ord derom iforvejen. Men føler Du Dig altfor udmattet, så må Du ikke rejse så hastigt. Mit forrige brev håber jeg Du har modtaget idag, søndag. Også dette adresserer jeg til hospitalet, skønt jeg ikke ved om Du endnu bor der; men i al fald har Du vel der opgivet din nye adresse. Du sørger naturligvis for at Maries efterladte breve o. s. v. ikke kommer i uvedkommendes hænder; og blandt uvedkommende tænker jeg først og fremst på hendes danske slægtninge. Forsyn Dig rigeligt med rejsepenge og med rejsetøj. Det vil blive bitterlig koldt på turen nedover. Rejs i 2den klasses damekupé, og tag blandt andet en flaske god portvin med Dig. Rejserouten har jeg i et tidligere brev beskrevet. – Dette skriver jeg Søndag formiddag. Sigurd er hos Thomas. Lad mig endelig, hvis det er muligt, vide tiden for din afrejse fra København. Om vi kan modtage Dig her på banegården, ved jeg ikke, da det jo altid bliver usikkert med hvilket tog Du ankommer. Hvem skal sende meddelelse til Maries slægt og venner i Norge? Jeg fordrer på det bestemteste at det ikke overlades til din moder, og deri er Du visst enig med mig. Din hengivne Henrik Ibsen. Dresden den 21de November 1874. – Kære svoger! Allerede for længe siden skulde jeg have tilskrevet Dig, men andre uopsættelige arbejder har standset sågodtsom al min brevskrivning i denne tid. Den sørgelige meddelelse om Maries bortgang har Du naturligvis modtaget fra København. Ja, jeg har endog bragt i erfaring at hendes stedmoder vidt og bredt udsendte forberedende breve derom længe før udfaldet af sygdommen var ganske afgjort. Hensigten hermed er ikke vanskelig at begribe. Den kan ikke have været nogen anden end den at tilhylle og bortforklare det uhyggelige faktum at Maries danske og halvdanske slægtninge lod hende lægges ind for at dø på et offentligt hospital samtidigt med at herr og fru Ludvigsen i deres villa har parate sygeværelser for andre upasselige medlemmer af familjen. Susanna og jeg kunde naturligvis ikke føle os beroligede ved at vide hende i hænderne på vågekoner, og forøvrigt henvist til slægtningernes mulige sygebesøg på hospitalet. Vi telegraferede derfor til København og erfarede at Maries tilstand stedse forværredes. Straks efter modtagelsen af dette telegram rejste Susanna derop, lod sig indskrive som patient for at kunne få lov til at dele værelse med Marie, og veg siden ikke fra hende forinden hun var død. For en smuk og anstændig begravelse har også Susanna draget omsorg, og Maries gravsted er lejet og betalt for 20 år. Jeg hører at der fra det Ludvigsenske hus er udbredt den historie at herr Ludvigsen har for Marie «deponeret» 50 rdlr: på hospitalet. Dette er en komplet usandhed. Marie efterlod sig en sparekassebog, og hvis dennes pålydende ikke er tilstrækkeligt, så skal jeg sørge for resten. Susanna er nu kommen tilbage og vi er glade ved at hun har kunnet lindre den stakkels Maries tilstand ialfald i de sidste par uger af hendes liv. Vi håbede i det længste at hun skulde kunne komme ned til os igen. Nu vil vi ialfald bevare hende i kærlig erindring. – Thomas er for 14 dage siden kommen til Dresden og bliver her indtil videre, kanske vinteren over. Han ser ret godt ud, og jeg kan ikke mærke andet end at han befinder sig ret vel; måske vilde det dog være godt om han holdt noget strængere diæt. Dog, derom må han jo selv bedst kunne dømme. Det var ham, der, til bevis på de danske slægtninges godhed mod Marie, fortalte fabelen om de 50 rdlr:; men der bør og skal sørges for at dette familjesagn ikke finder videre udbredelse. Jeg har hidtil været, og er fremdeles beskæftiget med at forberede nye udgaver af forskellige af mine bøger. «De unges forbund» og «Fru Inger» kommer i slutningen af denne måned; men Hegel fortalte Susanna ved afrejsen fra København at begge bøgers nye oplag («Fru Inger» 4000 exemplarer) allerede da var sågodtsom ganske optagne gennem forudbestillinger fra boghandlerne; nye oplag vil derfor rimeligvis snart vise sig nødvendige. I begyndelsen af næste år kommer en ny forøget udgave af mine «Digte», foruden af adskilligt andet. Af aviserne ser jeg at et sorenskriveri er ledigt i Thelemarken. Men til dette embede tænker Du vel ikke at melde Dig? Du må jo dog nu kunne gøre berettiget krav på noget bedre. – Og lad mig så til slutning takke Dig for alt godt under opholdet i Norge. Denne sommer tænker vi at tilbringe i en eller anden landsby i Dresdens nærmere omegn. Vilde Du gøre os den glæde at komme herned og være vor gæst, så skal vi nok sørge for et værelse til Dig; heden bør ikke afskrække Dig; thi sidst var Du her i en extraordinær temperatur, og på landet er luften langt behageligere. – Susanna og Sigurd beder hilse og takke Dig. Ligeledes fremsendes en hilsen til Dorothea og løjtnant Falsen, samt til alle andre gode venner fra Din hengivne Henrik Ibsen. Dresden den 23de November 1874. – Kære herr Hegel! Først og fremst har jeg at frembære min hustrus og min egen hjerteligste tak, såvel for al Deres venlige forekommenhed imod min hustru under hendes sidste sørgelige ophold i København, som for den ære, De viste os og vor afdøde slægtning ved at ledsage hende til graven. Ligeså erkender jeg med tak modtagelsen af De i Deres venlige brev af 25de Oktober indesluttede 150 Thaler, samt det beløb, som min hustru hævede hos Dem. Og endelig ser jeg mig desværre nødt til atter igen at bede Dem godhedsfuldt sende mig 150 Thaler. Min hustru bragte mig en glædelig meddelelse fra Dem angående udsigterne for afsætningen af «De unges forbund» og af «Fru Inger». Er det virkelig så, at en stor del af oplagene allerede er forudbestilt? Udgivelsestiden er jo gunstig. Gid blot, det manglende papir ikke altfor længe må lade vente på sig. Med udgivelsen af «Fru Inger» bør der naturligvis ikke ventes til stykket er opført. Jo før det kan komme i handelen, desto bedre. De fornødne breve til theaterdirektionerne skal jeg være så fri at sende Dem i betimelig tid. Det var mig kært at erfare at De ikke har noget imod at digtsamlingen forøges med et par ark. Alt derhen hørende skal fra min side være ordnet og afleveret inden udgangen af Februar, eller, om muligt, før. Men nu har jeg et andet forslag at henstille til Deres overvejelse. Til næste år fejrer jeg, foruden som student, også mit 25-årige forfatterjubilæum. I Marts måned 1850 udkom nemlig «Catilina», drama i tre akter, hvilket var den første bog, jeg lod trykke. Dette arbejde indeholder adskilligt godt ved siden af adskilligt umodent; i de senere år har kritiken ofte fremhævet det som karakteristisk for mig at jeg debuterede med dette stykke; og jeg må selv være enig heri, idet jeg nu føler at det hænger nøje sammen med mine daværende livsforholde, og at det indeslutter i sig spirerne til adskilligt, som senere er kommet frem i min digtning. Dette og andet mere havde jeg nu tænkt at gøre rede for i en fortale og dermed besørge en ny rettet udgave af bogen. Der skulde ikke røres ved tankerne og ideerne, men kun ved disses sproglige form; thi versene er, som Brandes etsteds har sagt, slette, hvilket kommer deraf at mit første løst henkastede manuskript benyttedes urettet da bogen blev trykt. Jeg for min part tror at dette digt vil blive modtaget med adskillig interesse, og at de, der besidder mine øvrige arbejder, også vil købe dette. Bogen kender man nu kun af omtale blandt publikum, den blev i sin tid knapt udbredt i 60 – 100 exemplarer og jeg har selv været vidne til at det øvrige af oplaget blev gjort til makulatur. Nu vilde jeg gerne høre Deres uforbeholdne mening om dette forslag. Tvivler De på hensigtsmæssigheden deraf, så beder jeg Dem sige det. Går De ind derpå, så vilde jeg være Dem meget taknemmelig dersom De snarest muligt kunde skaffe mig et exemplar af bogen; thi der må tages en hel afskrift at trykke efter for de mange rettelsers og omskrivningers skyld, og den nye udgave burde jo helst udkomme på samme tid af året, som den første. Det lånte exemplar skal blive leveret tilbage i ubeskadiget stand; jeg antager at et sådant vil kunne erholdes på et af de store bibliotheker. I håb om snart at høre Deres anskuelse om dette, og med hjertelige hilsener til Dem og Deres tegner jeg mig Deres hengivne Henrik Ibsen. Dresden den 1ste December 1874. Til direktionen for theatret i Götheborg. Da jeg har bragt i erfaring at man i Götheborg har oprettet et fast theater, så giver jeg mig herved den ære at oversende direktionen et exemplar af mit skuespil «Fru Inger til Østråt», med forespørgsel om hvorvidt man måtte være villig til at antage samme til opførelse på Deres scene. Imødeseende bestyrelsens godhedsfulde svar, tegner jeg mig med højagtelse ærbødigst Henrik Ibsen. P: s: Det bemærkes at stykket i denne nye udgave foreligger i rettet og gennemarbejdet skikkelse. H. I. Dresden den 1ste December 1874. Til chefen for det kgl: theater og kapel i København. Idet jeg giver mig den ære at oversende et exemplar af mit skuespil «Fru Inger til Østråt», der i denne nye udgave foreligger i en, navnlig for replikbehandlingens vedkommende, gennemarbejdet og, som jeg tror, forbedret skikkelse, tillader jeg mig at forespørge, om man måtte være villig til i sin tid at lade samme komme til opførelse på den kgl: scene. Ærbødigst Henrik Ibsen. Dresden den 1ste December 1874. Til direktionen for Kristiania theater. Herved har jeg at opfylde en længe forsømt pligt, idet jeg tillader mig skriftligt og for den samlede bestyrelse at frembære min forbindtligste tak for det mig isommer for mine ved theatret opførte dramatiske arbejder bevilgede betydelige tillægshonorar. At modtage dette var mig såmeget kærere og glædeligere, som jeg deri, foruden bestyrelsens velvilje for mig, tillige må se et tegn på theatrets voksende ekonomiske evne samt på personalets kunstneriske fremgang, hvorom jeg, under mit ophold i Kristiania havde den fornøjelse personlig at kunne overtyde mig. Samtidigt med denne takskrivelse giver jeg mig den ære at indlevere til theatret mit skuespil «Fru Inger til Østråt» med forespørgsel, om bestyrelsen måtte være villig til at antage samme til opførelse i indeværende sæson. Stykket har ikke tidligere været spillet på Kristiania theater. Det foreligger nu i en for replikbehandlingens vedkommende gennemarbejdet skikkelse. Den tidligere deklamatoriske form er fjernet, og en mere realistisk og natursand udtryksmåde er trådt istedet. Jeg tror at stykket ligger godt for personalets kræfter; fru Gundersen har allerede i tidligere tider ytret levende ønske om at få spille titelrollen, hvilket jeg tror hun vil kunne gøre med betydelig virkning. Nye dekorationer eller kostumer udkræves ikke. Antages «Fru Inger» til opførelse iår, så er det vel en selvfølge at «Peer Gynt» udskydes indtil næste sæson; og dette turde måske for alle parter være hensigtsmæssigt, da sidstnævnte stykke, på grund af de mange extraordinære forberedelser, rimeligvis, selv i heldigste tilfælde, ikke vil kunne bringes på scenen forinden langt udover våren. I håb om i sin tid at erholde meddelelse om den ærede bestyrelses beslutning, tegner jeg mig Deres ærbødigst forbundne Henrik Ibsen. Dresden den 1ste December 1874. – Til herr hofmarskalken E: af Edholm. Idet jeg hermed giver mig den ære at oversende et exemplar af mit skuespil «Fru Inger til Østråt», der i denne nye udgave foreligger i en, navnlig for replikbehandlingens vedkommende, gennemarbejdet skikkelse, tillader jeg mig ærbødigst at forespørge, om man måtte være villig til at lade dette stykke komme til opførelse på det kgl: svenske theater. Forventende i sin tid at vorde meddelt herr hofmarskalkens beslutning i denne sag, og forbindtligst takkende for al mig hidtil vist godhed og velvilje, tegner jeg mig med udmærket højagtelse ærbødigst Henrik Ibsen. Dresden den 2den December 1874. Kære herr Hegel! Herved er jeg så fri at vedlægge følgebreve til de exemplarer af «Fru Inger», som jeg gerne vilde have afleverede. Til månedsskriftet vil jeg, snarest muligt, levere et bidrag; men de omskrevne digte henligger endnu i en så ufuldført form at de først må gennemarbejdes. Forbindtligst tak for de tilsendte 150 Thaler, samt for exemplaret af «Catilina». Med omskrivningen af dette stykke er jeg nu beskæftiget. Steensballe ejer ikke forlagsretten til 1ste oplag; det blev kun, som på titelbladet anført, givet ham i kommision. Den, der bestred udgifterne, var min afdøde ven O: Schulrud, og hvis det er nødvendigt, skal jeg gerne af dennes enke erholde bemyndigelse for Dem til at indkalde de endnu existerende exemplarer. Herom er De kanske så god at lade mig vide Deres mening. Med hjertelig hilsen til Dem og Deres kære tegner jeg mig Deres oprigtigt hengivne Henrik Ibsen. P: s: Den til Kristiania sendte pakke med exemplarer af «Peer Gynt» ligger hos min svoger bureauchef Thoresen dersteds. Men ved en forveksling med en postsendelse andetsteds fra, som jeg havde bemyndiget ham til at åbne, er også Deres pakke bleven åbnet og kan således ikke returneres. Vil De måske have den godhed at underrette mig om, hvorvidt den muligens kan afleveres til en boghandler i Kristiania? Deres H. I. Dresden den 30te December 1874. – Kære herr Hegel! Herved tillader jeg mig at frembære min forbindtligste tak for den indholdsrige bogpakke, som jeg iforgårs havde den glæde at modtage. Det var mig en tilfredsstillelse at se at der også til denne jul er fremkommet så meget smukt i literaturen. Min egen deltagelse i vort boglige julemarked må jo dennegang desværre betragtes som mislykket. Af de norske aviser, hvis seneste nummer indbefatter den 24de, ser jeg at «Fru Inger til Østråt» ikke er ankommen til rette tid derop, idet bogen ikke averteres fra nogen boghandler og således ikke kommer til at deltage i den almindelige konkurrence. Dette kan ikke have sin grund i den særegne skriftsort, der er benyttet; thi andet oplag af «Kejser og Galilæer» blev trykt i omtrent 6 uger. Jeg kan derfor ikke andet end højlig beklage den mangelfulde tilstand, hvori de københavnske papirfabrikker, bogtrykkerier og bogbinderværksteder for tiden synes at befinde sig. – Medens jeg endnu levede i håbet om at alting også dennegang vilde gå med sædvanlig punktlighed, gav jeg mig til, af det først modtagne exemplar af «Fru Inger», at optage en ikke ganske kort fortegnelse over de i den nye udgave forekommende trykfejl, til brug ved et forventet nyt oplag. Med fremsendelsen af denne fortegnelse vil det vel nu desværre ikke have nogen hast. Dog, på det indtrufne uheld nytter det ikke mere at tænke. Jeg er jo ikke den eneste skadelidende, og jeg behøver naturligvis ikke at forsikkre, at jeg er fuldkommen forvisset om at der fra Deres side er gjort alt, hvad gøres kunde. Heller ikke falder det mig ind at tro at herr bogholder Larsen ikke også dennegang med sædvanlig samvittighedsfuldhed skulde have besørget korrekturlæsningen. Grunden til de mange fejl og unøjagtigheder må ene og alene søges i skødesløshed hos firmaet Jørgensen & Comp. Herom har et fra herr Larsen modtaget brev tilfulde overtydet mig. – Efterat have lettet mit hjerte i denne klagesang, vil jeg nu kun meddele at manuskriptet til «Catilina» snart er færdigt og skal være i Deres hænder senest inden midten af Januar. Det vilde være mig kært om bogen kunde udkomme i slutningen af Marts eller i begyndelsen af April; thi omkring den tid udkom bogen første gang. Herom skal jeg fra Kristiania indhente nøjagtig oplysning. Derhos tillader jeg mig at bede Dem vise mig den store tjeneste, for honoraret for «Fru Inger» at ville indkøbe for min regning nogle gode rentebærende papirer. Jeg tager gerne sjællandske prioriterte jernbane-obligationer, såfremt disse kan erholdes til en kurs af nogle og halvfems. Hovedsagen for mig er at papirerne har utvivlsom sikkerhed. Med tak for det gamle år og med de bedste ønsker om et glædeligt nytår for Dem og Deres kære tegner jeg mig Deres hengivne Henrik Ibsen. Til herr cand: mag: Edvard Brandes! Tillad mig herved på det forbindtligste at takke Dem for det tilsendte exemplar af «Kongen og Dandserinden», som jeg har læst med den største interesse. Under mit ophold i Suez levede jeg flere dage sammen med Hinduer, og Deres bog har på en vidunderlig måde belivet hos mig erindringen om disse milde lydløse mennesker, der synes at minde om planteverdenen i deres hjemland. – Deres særdeles forbundne Henrik Ibsen. Kære ven! Hjertelig tak for alt godt under mit ophold i Norge! Hermed sendes Dig et exemplar af «Fru Inger» i den nye udgave. Om nogen omarbejdelse har det ikke kunnet være tale; men jeg tror at sprogtone, tankegang og motivering er bleven mere kostumerigtig; derhos har jeg på titelbladet strøget betegnelsen «historisk». – Med de venligste hilsener fra os alle til hele dit hus tegner jeg mig Din hengivne Henrik Ibsen. Hvis De ikke imorgen, Onsdag, har nogen anden anvendelse for aftenen, vilde det være os særdeles kært at se Dem hos os; De vil da sandsynligvis træffe sammen med et par bergensiske landsmænd. Venskabeligst Henrik Ibsen. Dresden den 4de Januar 1875. Kære herr Josephson! Tillad mig først og fremst at ønske Dem et glædeligt nytår og dernæst at takke Dem hjerteligst for al Deres venlige forekommenhed under mit ophold i Kristiania. Antageligvis har De gennem min forlægger i København nu modtaget en skrivelse fra mig, hvilken i formen var stilet til den samlede theaterdirektion, og hvori jeg indleverer «Fru Inger» til opførelse på Deres scene. For det tilfælde at stykket godkendes, hvilket jeg håber, tager jeg mig den frihed at vedlægge et forslag til rollebesætning. Jeg tror ikke at der vil være stor uenighed imellem os i dette punkt. Herr Bucher vilde jeg gerne have holdt borte, da det forekommer mig at han fordærver alt, hvad han får med at bestille. Jeg er meget begærlig efter at høre, hvad De mener om stykket og om dets fremtidsudsigter på Kristiania theater. Min tro er at det under Deres indstudering og med den foreslåede rollebesætning vil slå godt an og holde sig længe på repertoiret. Men en hovedbetingelse er det jo at det ikke kommer frem altfor langt udover våren. Indlagte billet til fru Gundersen er en lykønskning til hende i anledning af hendes jubilæum. Tør jeg bede at den må blive hende overleveret på selve dagen. Med hilsen til alle fælles venner og bekendte, og i håb om snart at modtage nogle linjer fra Dem, tegner jeg mig Deres hengivne Henrik Ibsen. Dresden den 4de Januar 1875. – Til fru Laura Gundersen! Jeg kan ikke lade den nær forestående mærkedag i Deres kunstneriske løbebane gå forbi uden at slutte mig til de mange, der visselig på denne dag sender Dem sin tak og hilsen. Havde dagen tidligere været mig bekendt, skulde jeg ikke have undladt på en anden og mere fremtrædende måde at bidrage mit til dens højtideligholdelse. Da nu dette ikke kunde ske, så tillad mig ialfald herved at frembære for Dem min hjerteligste tak for alle de indtryk af storhed, skønhed og herlighed, som også jeg i de forløbne 25 år gennem Dem har modtaget. Ingen af os mange, der virker i kunstens eller digtningens tjeneste, står, som den han er, ved egne kræfter allene. Tænker vi os at en eller flere af de bedste ikke havde været der, så vilde heller ikke de andre have stået, hvor de nu står. Men De er en af dem, som jeg mindst af alle kunde tænke mig borte. Og modtag så mine bedste og varmeste ønsker om held, lykke og velsignelse i de næste 25 år! Opgavernes art og beskaffenhed kan veksle; men til dem alle kræves åndens ungdom, og den vil De bevare længe endnu, således som De indtil idag har bevaret den. Den dag, da De modtager disse linjer, vil være en stor og strålende festdag hjemme. Hernede i det fremmede land kan vi kun fejre dagen i stilhed; men vær forvisset om at vi skal fejre den ligeså hjerteligt som nogen af de mange tusender, der med os elsker og beundrer Dem og Deres kunst. Deres hengivne og taknemmelige Henrik Ibsen. Kære herr skuespiller Gundersen! På Deres hustrus jubilæumsdag, kan jeg ikke undlade at sende også Dem en venskabelig hilsen! I billetten til Deres hustru har jeg sletikke berørt, hvad hun har været for mig personlig som dramatisk forfatter. Tillad mig derfor her i så henseende hjerteligst at takke eder begge! Tak for al god hjælp i «Kongsemnerne»! Tak for eders bistand i «Kærlighedens komedie» og i alt øvrigt! For «Falk» takker jeg Dem specielt, og beklager kun at jeg ikke fik se den hele forestilling, tilende. Kommer De engang til Dresden, så vær forvisset om at De har en ven i Deres Henrik Ibsen Dresden den 27de Januar 1875. Kære herr Hegel! Herved har jeg den fornøjelse at sende Dem manuskriptet til det omarbejdede «Catilina» med den dertil hørende fortale. Jeg håber at det straks bliver taget i arbejde. En indkaldelse af de resterende exemplarer af første udgave beder jeg om tilladelse til gennem Dem at måtte tilstille herr Steensballe. For Deres venlige brev af 4de dennes med deri vedlagt opgør og kvittering for de indkøbte jernbane-obligationer takker jeg forbindtligst. Sparekassen kommer jeg vel næppe herefter til at benytte; det lille restbeløb bedes derfor ved lejlighed hævet. – Indlagt er jeg så fri at medsende et brev til herr Larsen. Med de venligste hilsener til Dem og Deres familje tegner jeg mig Deres hjertelig hengivne Henrik Ibsen. Dresden den 28de Januar 1875. Kære herr Hegel! Igår afsendte jeg herfra med pakkeposten manuskriptet til «Catilina», hvilket jeg håber vil være i Deres hænder omtrent samtidig med disse linjer. Indlagt vedlægger jeg en skrivelse til herr Steensballe og beder Dem godhedsfuldt sørge for alt øvrigt, hvad indkaldelsen og tilintetgørelsen af de gamle exemplarer betræffer. Jeg har godt håb om at den nye udgave vil finde rigelig afsætning. Mine venner i Norge vil sørge for at anledningen bliver omtalt i bladene, og ejerne af mine øvrige bøger vil jo for fuldstændigheds skyld også måtte anskaffe denne. Dette i al hast for idag! Deres hengivne Henrik Ibsen. Dresden den 30te Januar 1875. Kære Brandes! For at overbevise Dem om, – hvad De vel igrunden ikke betvivler, – at De i en sær grad nyder gudernes gunst, vil jeg idag lægge alt andet tilside for at besvare Deres iforgårs modtagne brev. For de modtagne hefter af Deres og Deres broders tidsskrift takker jeg forbindtligst; jeg har deri fundet mange ting, som i høj grad har interesseret mig; men jeg kan ikke komme bort fra den forestilling at det til dato altfor overvejende har præsenteret sig som et dansk eller rettere københavnsk tidsskrift, medens opgaven absolut må være den at gøre det til et skandinavisk. Her i Tyskland grundlægger man ikke tidsskrifter for Baden eller for Hessen-Kassel; og Danmark alene vil heller ikke kunne bære et sådant. Har De ikke tænkt på at søge bistand hos professor Sars, hos O: Skavlan eller hos Fr: Bætzmann i Kristiania? I Sverig især synes jeg at De måtte kunne påregne mange medarbejdere. Et enkelt bidrag ser jeg at De allerede har erholdt derfra; men netop dette viser noksom tidsskriftets exklusive danske karaktér, idet man har foretaget sig at meddele det svenske bidrag – i dansk oversættelse! Hvorfor? Påregner da tidsskriftet ikke læsere også i Sverig? Og tror man i København at Svenskerne vil læse svenske originalartikler i dansk oversættelse? Eller er Danskerne virkelig endnu så ukyndige i det svenske sprog at meddelelser derfra kun kan forståes gennem oversættelser? I så fald står det dårligt til med udsigterne for vort allervigtigste anliggende. Jeg har rigtignok en følelse af at De, kære Brandes, ikke har noget så særdeles stort hjerterum tilovers for dette anliggende; men jeg for mit vedkommende måtte ikke have levet så længe i Tyskland, som jeg har, hvis jeg ikke skulde have fået øjnene op for at dette ene er hovedsagen, og de øvrige formål relativt underordnede. Hvorfor står De, og vi andre der befinder os på et europæisk standpunkt, så isolerede hjemme? Fordi dette vort hjem ikke er nogen hel sammenhængende statsorganisme; fordi man hjemme tænker og føler og anskuer kommunalt, ikke nationalt, ikke skandinavisk. Den politiske organisation lægger jeg ikke så stor vægt på; men så meget mere på en sammenarbejdelse af vore nationalopfatninger. De kalder Deres tidskrift «Det 19de århundrede»; men hvor forskelligt fysiognomi har ikke dette samme århundrede for øjeblikket i Danmark, i Sverig, i Norge? Og tror De at denne brøkdel af europæisme, som hver af vore folkegrene sidder inde med, kan afgive noget tilstrækkeligt grundlag for alt det, som De vil have ført frem? Kun de hele nationer kan være med på en kulturbevægelse. En frontforandring i livs- og verdens opfatningen er ikke nogen kommunalsag; og vi Skandinaver er, ligeover for Europa, endnu ikke kommen ud over sogneråds-standpunktet. Men intetsteds giver et sogneråd sig af med at forvente og fremme «det tredje rige». Dog, ved disse betragtninger skal jeg ikke videre opholde mig; jeg vil heller gå over til direkte at besvare Deres brev. – Det forholder sig ganske rigtigt så at jeg har lovet cancelliråd Hegel at sende nogle digte som bidrag til tidsskriftet; men dels behandler disse digte specifikt norske anliggender, så at jeg ved nærmere eftertanke er kommen til at befrygte at de for indholdets vedkommende vilde være hartad «svensk» for Københavnerne; og dels er de endnu ikke gennemarbejdede men foreligger i den første rå uformelige skikkelse som blotte og bare udkast. Her handles altså om noget mere end at «gennemsé»; derimod må jeg bekende at jeg ikke har tænkt på at «uforbederliggøre» dem; dette vilde også være ufornødent, thi jeg har erfaring for at man i Danmark, som andetsteds, gerne er velvillig nok til at tage det uforståede i den bedste mening. – Digtene skal De imidlertid få; men for en sikkerheds skyld henholder jeg mig til den af Dem ansatte yderste tidsfrist – «April eller Maj». – Deres bemærkning om at der for mig ikke vil være noget «kompromitterende» i at skrive i Deres tidsskrift, ved jeg ikke at jeg har givet nogen anledning til, og det vilde vistnok for Dem, såvelsom for enhver anden, undtagen for mig selv, falde vanskeligt at afgjøre, hvad jeg ansér for mest «kompromitterende», – enten at arbejde sammen med biskop Martensen eller med sal: David Strauss. Ufatteligt er det mig at De har kunnet tage anstød af den af mig brugte ytring om at tidsskriftet, under en bestemt forudsætning, vilde skaffe Dem en behagelig tilværelse. Jeg, der erindrer Deres breve ligeså godt, som De synes at erindre mine, kan forsikkre Dem at denne tirade er ligefrem et svar på en i et brev fra Dem selv forekommende udtalelse, og jeg begriber ikke hvorledes nogen i vor tid kan føle sig såret ved at man om ham antager at han gør fordring på at kunne leve af, hvad han lever for. – Modtag min bedste tak for at De i Deres tidsskrift har havt en plads for «Kejser og Galilæer». Jeg havde forøvrigt meget at sige Dem i denne anledning; ad skriftlig vej må jeg imidlertid indskrænke mig til den bemærkning at jeg finder nogen indre modsigelse i Deres dom om den i min bog indeholdte nødvendighedslære, når jeg sammenholder Deres misbilligelse heraf med Deres godkendelse af noget lignende i P: Heyses «Kinder der Welt». Thi efter min mening kommer det omtrent ud på et, enten jeg om en persons karakter siger «det ligger i blodet» eller jeg siger «han er fri – under nødvendigheden». – I April drager jeg til München for at bosætte mig der. Tænker ikke De snart på en ny udenlandsrejse? Jeg synes at De lettere måtte kunne redigere tidsskriftet fra udlandet end hjemme. Alt, hvad jeg forøvrigt havde at sige Dem, må ligge til en anden gang. Skriv snart til Deres hengivne. Henrik Ibsen. Til herr M: Grønvold fra en model. Dresden den 4de Februar 1875. Kære ven! Længere kan jeg ikke udsætte med at takke for nytårs-telegrammet fra vennerne, hvilket jeg havde den store glæde at modtage på selve helligaftenen i næsten uforvansket form, men rigtignok lidt for sent til at et svar fra mig ad samme vej vilde have kunnet nå frem til eder før årsskiftet, såmeget mere da jeg ikke vidste, hos hvem af underskriverne vennemødet holdtes, og således heller ikke hvorhen svaret burde adresseres for at træffe eder samlede. – Af det i telegrammet benyttede tungemål tror jeg, ikke uden et visst skin af sandsynlighed, at turde slutte at Du er lykønskningens autor, og derfor sender jeg også denne takskrivelse, ledsaget af mine bedste og hjerteligste ønsker for eder alle, til Dig med bøn om at Du vil bringe den til alle de andre kære vedkommendes kundskab. Dernæst har jeg en anmodning til Dig, som måské vil volde Dig nogen ulejlighed. Jeg vilde nemlig gerne have en god norsk oversættelse af «Kongespejlet», ligeså af Konge-sagaerne, samt endelig af et skrift, der nok tillægges kong Sverre og som skal stå i en viss forbindelse med Konge-spejlet, men hvorom jeg ikke ved nøjere besked. Kunde disse bøger, gerne indbundne, blive mig sendt fra en eller anden boghandler? Regningen vil blive betalt af min svoger bureauchefen, der har med mine affærer at gøre, men som neppe er bevandret i dette slags bogkøb. Et nyt literært forehavende må jeg derhos fortælle Dig. Førstkommende 20de Marts, min fødselsdag, fejrer jeg, eller kan jeg fejre, mit 25-årige forfatterjubilæum, idet «Catilina», omtrent på denne dag i året 1850 kom i boghandelen. Dette ungdomsarbejde har jeg ivinter gennemarbejdet, rettet og forbedret, og er det nu under trykken, ledsaget af en fortale, der belyser de omstændigheder, hvorunder det fra først af blev til, og bestemt til udgivelse i Marts måned. I midten af April forlader jeg Dresden for indtil videre at fæste bolig i München. Det institut, hvori Sigurd her går, har nemlig ophævet de to øverste gymnasialklasser, og de herværende statsskoler forekommer mig ikke, i deres hele ordning og methode, at egne sig for udenlandske elever. Vandrelysten er derhos kommen over mig igen, og Dresden er i løbet af det sidste år bleven mere og mere forladt af de fremmede. Jeg kommer jo ved overflytningen desværre noget længere bort fra hjemmet; men så kommer jeg også til gengæld Italien en del nærmere, og får derhos den behagelighed at leve mellem katholiker, hvilke her i Tyskland ubetinget er at foretrække for protestanterne. – Hermed, og med en hjertelig tak og hilsen til Dig og dit kære hus, må jeg for dennegang afbryde. Vær forvisset om at jeg ofte og daglig i tanken færdes mellem de gamle og nyere hollandske minder! – Din hengivne Henrik Ibsen. Dresden den 7de Februar 1875. – Kære herr Josephson! Hjertelig tak for Deres venlige og interessante brev, og vær forvisset om at jeg dobbelt påskønner at De har skrevet så udførligt just nu i denne travle tid, da jeg jo kan indsé at De må være overlæsset af forretninger. Deres misstemning under alt dette besvær kan jeg godt forstå; men jeg vilde finde det i allerhøjeste grad beklageligt om De virkelig for alvor skulde tænke på at forlade Kristiania theater. Efter alt, hvad De der har udrettet, og ikke mindst efterat De har organiseret operaen, synes jeg at De måtte kunne opstille hvilkesomhelst fordringer til forretningsordenen, som De finder ønskelige; generer direktionen Dem ved sin usagkyndige indgriben, så må De fordre dette afskaffet, thi ligeover for publikum vil jo altid De og ingen anden blive betragtet som den ansvarlige. Betænke bør De jo også at theatret nu går en bedre tid imøde; derom kan ikke tvivles; om få år vil man uvilkårligt måtte tænke på en ny og større theaterbygning, og dermed indtræder større og behageligere forholde i alle henseender. At De behøver hjælp, finder jeg rimeligt; men jeg tror aldeles ikke at De i så henseende kan påregne Ths. Thoresen; thi for det første er han syg og lidet arbejdskraftig, og derhos er han umoden, uden kendskab til literaturen og uden dybere indsigt i kunsten og dens teknik. Han har endnu meget at lære. – For antagendet af «Fru Inger» beder jeg Dem bringe direktionen min tak ligesom jeg herved takker Dem selv for Deres hurtige fremme af sagen. Særdeles kært skulde det være mig om stykket kunde blive givet førstkommende 20de Marts; thi på denne dag, der er min fødselsdag, fejrer jeg mit 25-årige forfatter-jubilæum, i hvilken anledning der hos den Gyldendalske boghandel i København foranstaltes en ny udgave af «Catilina», hvilken bog første gang kom ud i Marts måned 1850; – dog, dette overlader jeg ganske til Dem. I April er det min agt at forlægge min bolig til München. Skulde De, som jeg håber og glæder mig til, komme nedover på de kanter, så skulde det ret være morsomt at foretage en udflugt til Tyrol eller deromkring i sommertiden. Under alle omstændigheder håber jeg at De ved lejlighed lader mig høre fra Dem, når De har en liden fristund tilovers. Min hustru hilser hjerteligst, og ligeså Deres hengivne Henrik Ibsen. Dresden den 14de Februar 1875. – Kære svoger! Takkende for de i begyndelsen af Januar måned modtagne 100 spdlr: vil jeg idag med nogle ord besvare dit venskabelige brev. For at begynde med noget, vedrørende hvad der vel i denne tid har ligget os begge nærmest i tankerne, nemlig den kære Maries sygdom og død, vil jeg bemærke at jeg ikke ansér Ludvigsen selv for at være ophavsmanden til den af mig berørte historie om de 50 rdlr; jeg tror også at jeg i mit brev kun sagde at den hidrørte fra Ludvigsens hus. Der påstår nemlig Thomas at han har hørt yttringen, og, skønt han ikke vil ud med sproget, har jeg stærke grunde til at antage at han har den fra sin moder; om den fra hendes side beror på en uforsætlig misforståelse, kan jeg jo ikke vide. – De med begravelsen forbundne omkostninger har Susanna bestridt på mine vegne; ligeså har hun på mit navn lejet graven for tyve år; sparebankbogens pålydende ønsker vi at anvende til et simpelt mindesmærke over den kære afdødes hvilested, hvorfor dette beløb indtil videre bør henstå urørt. Med den Gyldendalske boghandel blev det allerede i sommeren 1866 aftalt at mine ældre bøger efterhånden skulde i nye udgaver udkomme på dens forlag. Begyndelsen gjordes med «Kærlighedens komedie»; derefter fulgte «Kongs-Emnerne», og «Hærmændene» stod netop for tour da bogtrykker Jensen lod mig vide at han agtede at optrykke dette skuespil; derved blev foretagendet fra min side forsinket. «Fru Inger», der ikke er bleven optrykt af Jensen, vilde jeg ikke udgive forinden det var bleven omarbejdet, og dertil fandt jeg først i afvigte høst tid og anledning. Skulde nu Jensen procedere på at disse to bøger har været så længe ude af boghandelen at de derved er blevne herreløst gods, så kan dette nu ialfald ikke længer gælde for «Fru Inger»s vedkommende; thi derved at min nye udgave er udkommen, hans påtænkte derimod ikke, må jeg vel ansees for at have genvundet min foreløbig tabte ret til bogen. Men heller ikke for «Hærmændenes» vedkommende synes jeg at han kan med nogen virkning procedere på dette fundament; thi disse to skuespil har aldrig før nu været i boghandelen i dette ords almindelige betydning; de har været trykte som bidrag til et blad; og bladartikler kan dog vel ikke af hvemsomhelst optrykkes uden forfatterens tilladelse. At der blev taget nogle separate aftryk (af «Fru Inger» uden mit vidende og samtykke) forandrer vel heller ikke sagen; thi intet er almindeligere end at et blad, eller enkelte artikler af et sådant, trykkes i et større antal exemplarer end abonnementet kræver, for at sælges enkeltvis, uden at jeg derved kan forestille mig at dette skulde give den første den bedste bogtrykker adkomst til at disponere over vedkommende forfatteres produkter til fordel for sig selv såsnart en del år var forløbne efter publikationen. – Hvor ubehageligt det end er mig, skal jeg imidlertid imorgen skrive til kancelliråd Hegel og bede ham meddele Dig hvad han af vore samtaler om denne sag måtte erindre, eller hvad der måtte forefindes i mine breve derom; hans egne ældre breve til mig har jeg desværre ved afrejsen til Norge ifjor forlagt mellem bunker af utallige andre papirer, uden at det til dato er lykkedes mig at genfinde dem; de allerældste, hvori sagen fra først af omhandles, ligger desuden i en koffert i Rom blandt mange andre dersteds efterladte småting. – Når jeg imorgen skriver til Hegel beder jeg ham tillige sende Dig 200 spdlr; hvilket beløb jeg anmoder Dig om at indbetale, som 3die og 4de termin på mine sporvejs-aktier, i kreditkassen. Sender han danske penge, så vil der nok blive en liden difference at erlægge; måske Du er så god at udrede denne for mig, og tage Dig betalt for dette, som for mulige andre udlæg, i min gage. – De omskrevne exemplarer af «Peer Gynt» bedes afleveret til boghandler Niels Lund. I midten af Marts måned udkommer en ny omarbejdet udgave af «Catilina» ledsaget af en længere fortale, foranlediget ved at det nu er 25 år siden jeg med denne bog betrådte forfatterbanen. – Jeg ser at regeringen iår har indstillet mig blandt andre til gageforhøjelse; kært skulde det være mig om dette gik igennem i thinget; thi det bliver dyrere og dyrere at leve i udlandet. Har Du anledning til at tale med storthingsmænd, så beder jeg Dig indstændigt om at lægge dem sagen på hjertet og fortælle dem at jeg iår fejrer mit jubilæum. Midt i April flytter vi til München da de to øverste klasser i den skole, som Sigurd frekventerer her, er ophævede og jeg nødig vil anbringe ham i noget andet Dresdner-institut. Kunde vi sees dernede til sommeren, vilde det være os overordentlig kært; klimatet er i de varme måneder langt behageligere end her, og vi kunde med største lethed foretage en fodvandring i Tyrol. Tænk over denne sag! Thomas er, som Du vel ved, rejst sydpå; men jeg antager at han snart kommer hid igen. Her syntes det mig at hans bedring gik forbausende fremad og jeg tror at det kun kommer an på den grad af forsigtighed, han anvender med hensyn til mad og drikke, om han skal blive fuldstændig helbredet eller ej. – Nu vil det vel snart afgøres om Du skal afgå til Gudbrandsdalen eller til Thelemarken som sorenskriver. I al fald kan jeg vel ikke antage at disse poster bliver andet end en kortvarig gennemgang til noget bedre, hvilket jeg synes at Du med fuld ret må kunne gøre fordring på. Idet jeg beder Dig levere Dorothea indlagte kort og selv modtage de bedste hilsener fra os alle samt med sædvanlig velvilje undskylde alle de forskellige veksler, som jeg trækker på din godhed og tjenstagtighed, tegner jeg mig Din hengivne Henrik Ibsen. Dresden den 20de Februar 1875. Kære herr Hegel! Iaftes havde jeg den store glæde at modtage Deres telegram, for hvilket jeg aflægger Dem min hjerteligste tak. Det vil interessere mig meget at se, hvad aviserne siger om opførelsen. Derhos tillader jeg mig at anmode Dem om godhedsfuldt på mine vegne at ville lade hæve mit honorar ved theatret. Desværre har jeg forlagt justitsråd Berners brev, og erindrer således ikke, enten honoraret er forfaldent til udbetaling efter 6te eller efter 10de forestilling; men herpå kommer det vel ikke så nøje an. Tør jeg endvidere anmode Dem om at vise mig en stor tjeneste? Ved min nærværelse i Kristiania i afvigte sommer tegnede jeg mig for 1000 Spdlr i aktier i det nye sporvej-anlæg dersteds, og indbetalte som første og anden termin 200 spdlr. Nu skal tredje og fjerde termin indbetales med et lignende beløb, og da mit theaterhonorar endnu ikke, tvert imod hvad jeg havde påregnet, er disponibelt, så nødes jeg til at bede Dem forstrække mig med den nævnte sum og sende samme til min svoger, bureauchef i justitsdepartementet, J. Herman Thoresen, der da vil besørge indbetalingen, hvorom jeg allerede har tilskrevet ham. Og sluttelig anholder jeg endnu om at De vil sende mig 150 Thaler herned til Dresden. Tag ikke disse anmodninger ilde op! I midten af April kommer jeg til at forlægge min bopæl til München da Dresden nu er bleven omtrent det dyreste levested i hele Tyskland, og derfor også sågodtsom ganske forladt af alle fremmede. Jeg har i denne tid udkastet planen til et nyt nutidsskuespil i fem akter, hvilket jeg forhåbentlig vil kunne fuldføre i løbet af sommeren. Jeg glæder mig meget til at tage fat på dette arbejde, der længe har gæret i mine tanker, og som nu endelig er modnet. Af «Catilina» ønskede jeg gerne nogle exemplarer omsendte til bestemte personer; de dertil hørende breve skal jeg en af dagene tage mig den frihed at tilstille Dem til godhedsfuld besørgelse når bogen kommer i handelen. Af de i Kristiania beroende exemplarer af «Peer Gynt» har jeg tilladt mig at disponere over et indbundet og et uindbundet; de øvrige har jeg bedet min svoger aflevere til boghandler Lund. Med bøn om at De tilgiver mine mange diverse anmodninger, og med de venligste hilsener til Dem og Deres kære familje tegner jeg mig Deres hjertelig hengivne Henrik Ibsen. Højstærede herr redaktør Rimestad! Indlagte linjer må De vise mig den retfærdighed at optage i Deres ærede blad og forunde dem en iøjnefaldende plads. Bibeholdes min retskrivning, så må jeg udbede mig latinske typer. Deres ærbødige Henrik Ibsen. Til «Dags-Telegrafens» redaktion! I en forøvrigt velvillig anmeldelse af «Hærmændene på Helgeland», der har været optagen i Deres ærede blad for 21de dennes, fremsættes den påstand at mit skuespil er skrevet «omtrent samtidigt med «Halte-Hulda», men utvivlsomt ikke uden påvirkning fra denne tragedie». Imod denne påstand må De tillade mig offentligt at afgive følgende erklæring: 1.) «Hærmændene på Helgeland» er skrevet før «Halte-Hulda». 2.) Forfatteren af «Halte-Hulda» har af mig erholdt tillåns og læst mit fuldførte og renskrevne skuespil medens han endnu arbejdede på sit. 3.) Jeg derimod har ikke læst eller kendt en stavelse af hans tragedie forinden både «Halte-Hulda» og «Hærmændene» forelå i trykken. Dresden den 24de Februar 1875. Henrik Ibsen. Dresden den 26de Februar 1875. Kære herr overlæge Danielsen! I håb om at De har bevaret mig en plads i Deres venlige erindring, ligesom vi herude i det fremmede har i de mellemliggende år med interesse fulgt Dem på Deres livsgang og med inderlig deltagelse erfaret de hårde tilskikkelser, som gentagende har rammet Dem indenfor familjelivets område, vover jeg herved at henvende mig til Dem angående en sag, hvis afgørelse for mig er af vigtighed. Som De vel ved har regeringen iår indstillet mig samt 4 andre digtere og komponister til at erholde et i forhold til dyrtiden forhøjet bidrag af statskassen. At De selv vil give dette forslag Deres stemme, føler jeg mig forvisset om; derfor borger mig Deres hele forhold til de åndelige interesser. Men jeg beder Dem om mere; jeg beder Dem om energisk at tale for sagen og at stemme Deres medrepræsentanter gunstigt for den. Til Dem, der selv har rejst så meget, behøver jeg ikke at fortælle hvor kostbart det er at leve i udlandet, og heller ikke behøver jeg for Dem at udvikle fordelene, ja nødvendigheden af for os digtere at tilbringe længere tidsrum under større og stærkere impulser, end dem, hjemmet kan give. Havde mine kolleger og jeg tilhørt en af de store nationer, så skulde vi nu været rige mænd; af Deres egne erfaringer som videnskabsdyrker vil De kunne bekræfte dette. Vort kirkedepartement har gennem en menneskealder på den sørgeligste måde negligeret alt, hvad der vedkommer literatur og kunst. Lad nu storthinget, såvidt muligt, bøde på fejlen. Giv os, hvad man ifjor gav Ivar Åsen. Det er ikke overflod, vi beder om, men kun om et bidrag, der nu har samme værdi, som 400 spdlr: havde for nogle få år siden. Jeg har et personligt motiv til netop nu at ønske det foreslåede tilskud bevilget af storthinget. I Marts måned fejrer jeg mit 25-årige digterjubilæum; den største del af dette tidsrum har været en hård og kampfuld tid for mig; det er en let forklarlig stolthed om jeg nu kunde ønske at se dette tidsrum afsluttet med et «tillidsvotum» fra storthingets side. I midten af April måned nødes jeg på grund af de dyre tider, til at forlægge min bopæl til München. Forstudierne til et stort historisk drama beskæftiger mig for tiden og vil i mindst et år lægge beslag på mig. Når en sådan bog kommer ud, er der yderst få, som aner hvilket arbejde der er nedlagt i den; vilde vi nedlade os til at være leverandører for lejebibliothekerne, så vilde det rigtignok være ganske anderledes indbringende; men dertil håber jeg at vi aldrig skal se os nødsagede! Kære herr overlæge, – tag ikke denne anmodning ilde op! Jeg skriver til Dem fordi jeg synes De er vor naturlige værge og talsmand i thinget. Gør hvad De kan og vær viss på taknemmelighed af Deres hengivne og forbundne Henrik Ibsen. Dresden den 27de Februar 1875. Herr kgl: fuldmægtig Hesselberg! Som svar på Deres meget ærede skrivelse skal jeg tillade mig i al korthed foreløbig at meddele følgende: Det vil være mig særdeles behageligt i det omskrevne anliggende at kunne være kunstforeningen til nogen tjeneste. At jeg endnu ikke har henvendt mig til herr v: Piloty hidrører fra den omstændighed at det er min agt fra midten af April måned at forlægge min bopæl til München, hvor jeg altså vil få anledning til personlig at kunne røgte det mig overdragne hverv, og De er visst enig med mig i den betragtning at man i deslige sager udretter mere ved mundtlig forhandling end gennem en brevveksling. Herr v: Piloty er nylig bleven direktør for kunstakademiet i München; muligt er det at denne nye embedsstilling, navnlig i begyndelsen, optager meget af hans tid. Muligt er det også at store bestillinger lægger beslag på ham. Alt dette får jeg naturligvis at vide når jeg kommer derned. At jeg straks opsøger ham er en selvfølge, og ligeså at jeg da fremsætter mit andragende. Enten får jeg så et afslag, eller han lover et billede for den fastsatte pris og til den bestemte tid, – eller han lover at levere et sådant billede uden at kunne eller ville bestemme tiden. I sidste tilfælde køber jeg billedet pro forma for egen regning og vil med lethed kunne blive af med det igen, såfremt et kommende års direktion, mod formodning, skulde være uvillig til at erhverve det for kunstforeningen. Mere kan jeg for øjeblikket ikke sige om sagen. Skulde De ønske noget ændret ved min påtænkte fremgangsmåde eller forøvrigt have noget at bemærke eller tilføje, så vær af den godhed at skrive mig til. Med hilsen og tak for samværet i afvigte sommer tegner jeg mig Deres ærbødigst forbundne Henrik Ibsen. Dresden den 3die Marts 1875 Hr. cand. jur. J. Vibe! Som Svar paa Deres ærede Skrivelse er det mig en Fornøielse at gentage, hvad jeg under vort personlige samvær i Kristiania ytrede om Deres Fortælling: Alexander Müllers Erindringer; nemlig at jeg i sin Tid med megen Interesse har læst den, og at den forekom mig at være et underholdende og i flere Henseender dygtigt og lovende Arbeide, hvilket jeg tror vilde blive godt modtaget om det gjordes tilgjængeligt for videre Læsekreds, end den, der kan paaregnes for en Feuilleton. Hvad De ytrer om Vanskeligheden af at finde en Forlægger hjemme, kjender jeg af egen Erfaring. Men det undrer mig dog at vore Boghandlere endnu ikke af egen Skade ere blevne klogere end som saa. Den ene af vore Forfattere efter den anden gaar fra dem og søger Forlægger i Kjøbenhavn, fordi man ikke itide holdt paa dem hjemme. Havde Deres Arbeide været et dramatisk, saa kunde jeg endda finde det rimeligt om man fra boghandlerstandpunkt nærede betænkeligheder ved at tage det i forlag; thi skuespil læses ikke af saa mange; men en ny fortælling maa jo, foruden af privatfolk, anskaffes af leiebibliothekerne, og disse alene vilde jo næsten konsumere et oplag af almindelig størrelse. Overhovedet er der lidet fremsyn at spore fra boghandlernes side i al denne ængstelige forsigtighed. De skulde arbeide vore yngre forfattere op, skaffe dem udbredelse, og vilde da snart selv høste fordel deraf. Kært skulde det være mig om det maatte lykkes Dem at finde en forlægger, der deler mine anskuelser og ser lidt længere ind i fremtiden, end de fleste deroppe. Jeg tror, at De helst bør henvende Dem til de yngre boghandlere, blandt hvilke der jo nu gives flere baade dygtige og foretagsomme mænd. Kunde De opnaa Deres ønske, vilde det meget glæde Deres venligst forbundne Henrik Ibsen. Dresden den 3die Marts 1875. Kære herr Grieg! Som svar på Deres venlige brev kan jeg idag gøre Dem en meddelelse, der, efter hvad De oplyser om Kristiania theaters orkester, neppe vil være Dem uvelkommen. Jeg kan nemlig sige Dem at «Peer Gynt» ikke påregnes til opførelse i denne spilletermin. De vil altså have hele foråret og den største del af sommeren til Deres rådighed. Jeg beder Dem indstændigt, ikke at gøre indrømmelser ligeoverfor dårlige orkestertilstande. Instrumentér Deres musik efter en ideal målestok og lad så dem deroppe sørge for at få den udført. Alt andet vilde være en mand, som Dem, uværdigt og desuden til skade for os begge. I midten af April måned forlægger jeg min bolig til München; inden den tid kommer jeg rimeligvis på et par dage til Leipzig i literære forretninger. Kært skulde det være os om vi her i Dresden kunde have den fornøjelse at se Dem og Deres ærede frue forinden vor afrejse. – Med mange hilsener Deres venskabeligst forbundne Henrik Ibsen. Dresden den 10de Marts 1875. Kære herr Hegel! Desværre nødes jeg til endnu at besvære Dem med nogle følgebreve, der dog bliver de sidste ved denne anledning. Exemplarerne bedes sendt uindbundne, med undtagelse af det til hofmarskalk Edholm, alt selvfølgelig for min regning. Igår havde jeg den fornøjelse at modtage «Catilina» i udmærket smukt udstyr, og takker Dem hjerteligst herfor. Ligeledes beder jeg om gennem Dem at måtte bringe herr Larsen min bedste tak for hans møje med korrekturen; af trykfejl har jeg ikke kunnet opdage en eneste. Med mange hilsener Deres hengivne Henrik Ibsen. Dresden den 10de Marts 1875. Kære svoger! Herved sender jeg Dig den nye udgave af «Catilina», hvis første udgivelse for 25 år siden falder omtrent sammen med vort første bekendtskab. Hjertelig tak for det venskab, som deraf, i det mellemliggende tidsrum har udviklet sig! Med håb om snart at erfare din udnævnelse til sorenskriver tegner jeg mig din hengivne Henrik Ibsen. Dresden den 10de Marts 1875. Kære Birkeland! Herved sender jeg Dig mit jubilæumsskrift, som Du dog ikke forpligtes til at læse, når Du blot indrømmer det en plads i din boghylde. Heller ikke beder jeg Dig skrive mig til; thi jeg ved jo at en expeditionssekretær har mere at bestille end andre mennesker. Af de andre gode venner håber jeg at erfare at det nu står bedre til med din helbred. Tak for indstillingen til gageforhøjelse. Jeg ser deraf med glæde at der nu er kommen en ny ånd ind i det gamle kirkedepartement. Med en hjertelig hilsen til din hustru tegner jeg mig Din hengivne Henrik Ibsen. P: s: Jeg gratulerer med St: O: ord:; den burde forresten være kommen for længe siden! H. I. Dresden den 10de Marts 1875. Kære Daae! Omendskønt det ikke er nogen rar edition, der herved sendes Dig, så håber jeg dog at Du venligst modtager og indlemmer den i dit bibliothek, (det private), som en erindring fra Din trofaste medhollænder Henrik Ibsen. Dresden den 10de Marts 1875. Kære herr advokat Stang! Herved beder jeg Dem venligst modtage medfølgende exemplar af «Catilina» i ny udgave, med hvis offentliggørelse jeg førstkommende 20de Marts, min fødselsdag, fejrer mit 25-årige forfatterjubileæum. Deres særdeles forbundne Henrik Ibsen. Dresden den 10de Marts 1875. Kære herr Laading! I håb om at De har bevaret mig i venskabelig erindring, ligesom jeg beder Dem være forvisset om at jeg på min side stedse med glæde, højagtelse og forbindtlighed tænker tilbage på Dem fra hin tid i mine ufærdige ungdomsår, da vi arbejdede sammen ved theatret, tillader jeg mig at sende Dem medfølgende bog, der nu foreligger i ny udgave og hvormed jeg for 25 år siden debuterede som forfatter. Ja, hine år i Bergen var isandhed mine læreår! Jeg befandt mig dengang i en gæringstilstand, som ikke tillod mig at slutte mig helt og åbent til nogen. Heller ikke havde jeg da rede på mig selv, og dette må forklare, om end ikke undskylde, mangt og meget både af galskaber og af andet deslige. De derimod var allerede en fuldt færdig mand, og dette bevirkede en afstand imellem os; men ofte viste De mig en fortrolighed, som udjævnede distancen, og jeg var Dem taknemmelig derfor, uden at det dog stod i min magt at give denne følelse det rette udtryk. Idag vilde jeg gerne have benyttet anledningen til at tilskrive Dem et rigtigt langt brev, men en overvældende stor korrespondance nøder mig til at fatte mig i korthed. Skulde De derimod ved lejlighed ville lade mig høre fra Dem, og ikke gengælde min kortfattethed med en lignende, da bereder De mig en sand glæde. Med Bergen og de bergenske forholde føler jeg mig på mange måder sammenvokset, og de mellemliggende år med deraf udsprungne nye forbindelser har ikke kunnet udviske denne stemning. Frembærende en hjertelig hilsen fra min hustru tegner jeg mig Deres hengivne Henrik Ibsen. Dresden den 10de Marts 1875. Til herr overintendant, kammerherre Chr: Holst. Undertegnede anholder herved i ærbødighed om at indlagte skrivelse og medfølgende bog må ved herr kammerherrens godhedsfulde foranstaltning blive Hans Majestæt kongen tilstillet. Da min jubilæumsdag indtræffer førstkommende 20de Marts, min fødselsdag, vilde det være mig overordentlig kært om begge dele inden denne dag kunde være i Hans Majestæts hænder. Med tak for den velvilje, hvormed herr kammerherren ved flere lejligheder har beæret mig, tegner jeg mig som herr kammerherrens ærbødige og forbundne Henrik Ibsen. Dresden den 10de Marts 1875. Kære herr Gosse! Hermed har jeg den fornøjelse at sende Dem et exemplar i ny udgave af «Catilina», med hvilket arbejde jeg for 25 år siden betrådte forfatterbanen. Jeg har i lang tid ikke hørt noget fra Dem og vilde glæde mig overordentlig ved fra Deres hånd at modtage nogle linjer. Rygtet fortæller at De er beskæftiget med et skuespil, hvortil stoffet skal være hentet fra den danske historie. Er dette så? Og kan det snart ventes? Det skulde interessere mig meget at erfare noget pålideligt herom. «Hærmændene på Helgeland» opføres i denne tid med meget bifald på det kongelige theater i København. Jeg håber at den Gyldendalske boghandel har sendt Dem «Fru Inger til Østråt», der udkom i nyt oplag i slutningen af forrige år? I midten af April måned er det min hensigt at flytte til München for at bosætte mig dernede for 2–3 år. Jeg tror at det hele åndelige liv yttrer sig dernede på en fyldigere og behageligere måde end her i Nordtyskland, hvor staten og politiken har taget alle kræfter i sin tjeneste og lagt beslag på alle interesser. Kært skulde det være mig om vi kunde mødes dernede. Jeg udmaler mig ofte at vi skulde gøre en udflugt til Tyrol i sommertiden. Nærer De ingen planer for en sådan rejse sydover? Den varme årstid er vidunderlig skøn dernede mellem fjeldene. I håb om, når Deres tid tillader det, at modtage nogle ord fra Dem, tegner jeg mig Deres hengivne og forbundne Henrik Ibsen. Dresden den 10de Marts 1875. Til højvelbårne herr hofmarskalken herr Erik af Edholm. Undertegnede tillader sig herved i ærbødighed at oversende til herr hofmarskalken et exemplar af mit skuespil «Catilina», der nu foreligger i ny udgave, og med hvilket arbejde jeg for 25 år siden for første gang optrådte i literaturen. Det er ikke min mening at indlevere stykket til det kgl: theater; til opførelse egner det sig ikke. Min bøn er kun at det må nyde den ære at optages i herr hofmarskalkens private bogsamling. I afvigte December måned tog jeg mig den ærbødige frihed at tilstille herr hofmarskalken et exemplar af mit påny udgivne skuespil «Fru Inger til Østråt», ledsaget af en skriftlig forespørgsel om hvorvidt det kgl: theater måtte være villigt til at lade oversætte og opføre samme. I håb om, når tid og omstændigheder måtte tillade det, at vorde meddelt den kgl: theaterstyrelses beslutning i denne sag, og fremdeles anbefalende mig til herr hofmarskalkens velvilje, tegner jeg mig som herr hofmarskalkens ærbødige og forbundne Henrik Ibsen. Dresden den 10de Marts 1875. Min kære ven! Du, som stedse med så megen velvilje og deltagelse har fulgt mig på min forfatterbane, som har vist mig så meget personligt venskab, og med hvem jeg så længe har samarbejdet i den dramatiske kunsts tjeneste, Du vil også, – det er jeg viss på, – med venlighed modtage vedlagte bog, med hvis første udgivelse jeg for 25 år siden debuterede i literaturen. Med en forbindtligst hilsen til din ærede frue og datter tegner jeg mig din hengivne Henrik Ibsen. Dresden den 10de Marts 1875. Kære Lassen! Som svar på dit venskabelige brev, hvilket først igår kom mig ihænde, skynder jeg mig at meddele at jeg for mit vedkommende intet har imod at større brudstykker af «Hærmændene på Helgeland», end hidtil sket, aftrykkes i den nye udgave af din læsebog; ej heller har jeg noget imod at «Terje Vigen» optages i samme. Derimod anser jeg det for rigtigt og nødvendigt at min forlæggers samtykke indhentes, og jeg beder Dig derfor henvende Dig til kancelliråd Hegel i København, og at afgøre alting med ham. I midten af næste måned flytter jeg til München. Skulde Du til sommeren påtænke nogen udflugt så langt sydover, da vilde det være os særdeles kært, ifald Du vilde opsøge os. Med tak for samværet hjemme og med hilsen til alle fælles venner tegner jeg mig din hengivne Henrik Ibsen. Dresden den 16de Marts 1875. Kære herr Hegel! Med stor interesse har jeg fulgt striden angående oversættelsen af Paul Heyses nye roman, og som forfatter kan jeg naturligvis ikke andet end harmes over at lovgivningen i vore lande endnu er så mangelfuld at sligt kan passere. At retten helt og holdent er på Deres side, derom burde jo ikke kunne tvistes, og jeg synes at både boghandlere og publikum anstændigvis må vægre sig ved at befordre afsætningen af herr Rées udgave. Afgørende i så henseende må dog vel Paul Heyses egen erklæring være. Denne sag bringer mig i erindring at jeg i mit forrige brev glemte at gøre Dem en forespørgsel vedrørende min proces med bogtrykker Jensen i Kristiania. Min advokat udbeder sig nemlig af Dem en erklæring om på hvilken tid der imellem os blev truffet aftale om nye udgaver af de to omstridte bøger. Har De endnu mine gamle breve? Og findes der i disse noget om sagen? – Derhos tillader jeg mig at spørge Dem om det står i Deres magt at oplyse på hvilken tid de første udgaver af bøgerne kan ansees for at have været udsolgte eller ude af boghandelen. – Tør jeg endvidere anmode Dem om for honoraret for «Catilina» at lade indkøbe sjællandske jernbaneobligationer eller andre papirer, og derhos for min regning at lade indbetale til fabrikant V: Ludvigsen, Petersborg-vej, no 3, et beløb af 67 kroner 65 øre. «Fru Inger» skal i slutningen af denne måned opføres i Kristiania. I København vil man for tiden ikke indlade sig derpå; men sent eller tidligt tager man det også der; det er jeg viss på. Fra Stockholm har jeg endnu ikke erholdt noget svar. Sluttelig tillader jeg mig at bede Dem om for min regning at sende mig et exemplar af Bjørnsons to nye skuespil. Dommene over disse arbejder lyder jo meget afvigende og jeg vilde gerne danne mig en mening selv. I håb om at De tilgiver den ulejlighed jeg volder Dem, og med mange hilsener til Dem og Deres tegner jeg mig Deres hjertelig hengivne Henrik Ibsen. Dresden den 27de Marts 1875. Kære herr Hegel! Hjertelig tak for de venlige linjer, som jeg den 20de havde den store glæde at modtage fra Dem! Jeg beder Dem være forvisset om at så ofte jeg tænker på den lykkelige vending, min literære og personlige stilling i de senere år har taget, mindes jeg også med venskabelig erkendtlighed at dette omslag daterer sig fra min forbindelse med Dem. Derfor beder jeg Dem modtage min bedste og oprigtigste tak for alt godt i de sidstforløbne ni år! – Jeg takker Dem derhos for den nylig modtagne pakke indeholdende exemplarer af «Catilina» samt andre bøger. Den var bleven betydelig forsinket undervejs. Desværre frygter jeg for at det samme har været tilfældet med de exemplarer, der skulde sendes til forskellige venner i Norge, skønt jeg ikke begriber sammenhængen hermed; thi af «Morgenbladet» ser jeg at «Catilina» averteres i boghandelen i Kristiania allerede den 17de, medens det af et brev fra overlærer Løkke, dateret 21de, ikke fremgår at han da har modtaget sit exemplar eller den billet fra mig, der skulde ledsage samme. Dog, nu er forhåbentlig alt i orden. Særdeles forbunden er jeg Dem for de indkøbte jernbaneobligationer ligesom for hvad De forøvrigt har havt den godhed at udlægge for mig. Men desværre nødes jeg endnu til at trække en liden veksel på Dem. Jeg har nemlig dennegang forsømt i rette tid at rekvirere penge fra Kristiania og befrygter nu at komme i forlegenhed ved månedens udgang, hvorfor jeg ser mig nødsaget til at bede Dem vise mig den store tjeneste at sende mig 75 Thaler. Med de venligste hilsener til Dem og Deres børn tegner jeg mig Deres hjertelig hengivne og forbundne Henrik Ibsen. Dresden den 28de Marts 1875. Kære svoger! Allerede for længere tid siden har jeg naturligvis erfaret din udnævnelse til sorenskriver, og da jeg modtog dit sidste brev, hvori Du så venskabeligt lykønsker mig til min jubilæumsdag, fortrød jeg dobbelt at jeg ikke straks havde sendt Dig min gratulation i anledning af din nye embedsstilling. Nogle linjer fra mig håber jeg dog at Du nu har modtaget samtidigt med et exemplar af «Catilina», hvilken bog jeg skikkede til nogle af mine nærmeste venner i det håb at den skulde nå frem til eder forinden den 20de, et håb, som jeg nu, på grund af standsning eller afbrydelse af samfærdslen, må befrygte har været forgæves. Så meget mere må jeg imidlertid glæde mig over at I, tiltrods for denne tilsyneladende uopmærksomhed fra min side, dog har ihukommet og fejret dagen på en så smuk og for mig hædrende måde. Modtag min hjerteligste tak herfor, og bring også de øvrige af deltagerne, når Du måtte træffe dem, min bedste tak og hilsen. Om Dig, din udnævnelse og hvad dermed står i forbindelse taler vi naturligvis hver dag hernede. I Tønsbergs rejsehåndbog har vi søgt at orientere os angående dit embedsdistrikt, og vi håber og glæder os til at Du går en behagelig fremtid imøde. Stillingen må jo betragtes som en af de uafhængigste, en embedsmand kan beklæde, og dette er en fordel som ikke kan skattes højt nok. Kristiania vil Du vistnok i flere henseender komme til at savne; men kommunikationsmidlerne forbedres jo stadigt, og var det Dig muligt at indrette Dig så at Du hver sommer kunde foretage en udflugt til udlandet, da vilde Du sikkerlig derfra hjembringe et fond af indtryk og erindringer, som mere end alt andet vilde sætte Dig istand til at bære den ensomhed, som jo hos os er uadskillelig forbunden med opholdet på landet. At der i denne betragtning indblander sig en liden smule egoisme fra vor side, vil Du ikke fortænke os i; intet kunde være os kærere end fra og til at se Dig hos os, og den mulighed, som Du i så henseende stiller os i udsigt for det kommende år, glæder vi os af ganske hjerte til at se realiseret. – Og så håber og ønsker jeg da at Du under lykkelige auspicier må tiltræde din nye stilling! Tør jeg så endnu engang, til slutning, lægge beslag på din tjenstvillighed? Vil Du være af den godhed at hæve mit honorar for «Fru Inger» ved theatret, og deraf, med fradrag af hvad Du har udlagt for mig, sende mig 100 spdlr: samtidigt med min gage, samt indsætte restbeløbet i Kreditkassen og opgive mig dettes størrelse? – Endnu et; jeg beder Dig indstændigt, ikke videre at insistere på det omskrevne betræffende den kære afdøde. Lad Susanna, der var tilstede, i sin sorg have den glæde at have ordnet den sag. Også mig beviser Du en stor villighed derved. Jeg vilde aldrig med et ord have omtalt dette anliggende for Dig, hvis det ikke havde været for at gendrive en usandfærdig påstand. Med hilsen og lykønskning fra os alle Din hengivne Henrik Ibsen. Dresden, den 29. März 1875. Hochgeehrter Herr Professor! Obwohl ich nicht die Ehre habe, Ihnen persönlich bekannt zu sein, wage ich doch in Anbetracht sowohl des Interesses, welches Sie in wissenschaftlicher Hinsicht meinem Vaterlande erwiesen haben, als auch des Wohlwollens, wofür so viele meiner Landsleute Ihrerseits unvergessliche Beweise empfangen haben, an Sie eine Frage zu richten, deren Beantwortung mir von Wichtigkeit ist. Die Sache ist folgende. Die 6 letzten Jahre meines elfjährigen Aufenthaltes ausserhalb der Heimath habe ich hier in Dresden zugebracht, wo mein Sohn ein Gymnasium besuchte, dessen Obertertia er durchgemacht und zu Ostern verlassen hat, und somit auch das Gymnasium, da nämlich in diesem die zwei obersten Klassen von dem neuen Director aufgehoben worden sind. Ich muss mich daher für ihn nach einer anderen Unterrichtsanstalt umsehen, und, da ich lange den Wunsch gehegt habe, München näher kennen zu lernen, so habe ich mich entschlossen, in der ersten Hälfte des April dorthin zu ziehen. Zweier Fragen halber befinde ich mich indessen in Ungewissheit. Erstens weiss ich nämlich nicht, inwiefern die süddeutsche Schulordnung dermassen mit der norddeutschen zusammenfällt, dass ein Schüler ohne zu viel Zeit zu verlieren, von dieser letzteren zu der erstgenannten übergehen kann, namentlich so, dass er bei dem Uebergange nicht Gefahr läuft, in einer niedrigeren Klasse angebracht zu werden als die, welche er hier hätte beanspruchen können. Zweitens erlaube ich mir, vorzufragen, ob es in München ein Gymnasium giebt, am liebsten ein privates, das besonders für Ausländer empfehlenswert ist, und, wenn dies der Fall wäre, in welchem Theile der Stadt dasselbe gelegen ist, damit ich mir bei meiner Ankunft eine Wohnung in einer nicht allzu grossen Entfernung von der Schule suchen kann. Vornehmlich würde ich darauf Gewicht legen, ob der Unterricht in den fremden modernen Sprachen, französisch und englisch, von geborenen Franzosen und Engländern geleitet würde. Dagegen würde die Confession der Schule für mich kein bestimmendes Moment sein. Sollte es in Ihrer Macht stehen, und wären Sie geneigt, mir mit einigen Zeilen Aufschluss über die erwähnten Punkte zu geben, würde ich Ihnen sehr dankbar sein, und ich bitte mir die Erlaubnis aus, Ihnen bei meiner Ankunft in München meinen Dank bringen zu dürfen und Sie um Verzeihung zu bitten, dass ich gewagt habe, Ihnen diese Mühe zu verursachen. Mit vorzüglicher Hochachtung Henrik Ibsen, Schriftsteller aus Norwegen. P. S. Meine Adresse ist: Wettiner Strasse, 22. Dresden den 7de April 1875. Herr cand: mag: A: E: Eriksen! Som svar på Deres ærede skrivelse tillader jeg mig at meddele at jeg personlig intet har imod at De til Deres læsebog benytter større brudstykker af «Kongsemnerne», men at den egentlige tilladelse hertil må indhentes hos min forlægger, kancelliråd Hegel i København. At få det hele stykke sammenhængende gengivet i læsebogen vilde jeg dog nødig, da jeg må befrygte at dette kunde medføre skade og tab både for forlæggeren og for mig selv. Det er på de nye oplag af mine bøger at jeg væsentlig skal leve, og jo hurtigere disse følger på hverandre, desto bedre. Dog, om en så udstrakt benyttelse af stykket er der ifølge Deres brev jo heller ikke tale. Med de bedste hilsener til Thorvald Boeck og hans familje såvelsom til alle andre fælles venner og bekendte tegner jeg mig Deres forbundne Henrik Ibsen. Dresden den 8 April 1875. Hochgeehrter Herr Professor! Durch diese Zeilen erlaube ich mir, für den in Ihrem werthen Schreiben mitgetheilten umfassenden und vollständig befriedigenden Aufschluss, die Münchener Gymnasialverhältnisse betreffend, meinen herzlichsten und verbindlichsten Dank darzubringen. Ich gebe dem von Ihnen erwähnten Gymnasium in der Ludwigstrasse den Vorzug und nehme mit der grössten Dankbarkeit Ihr gütiges Anerbieten, daselbst vorläufig meinen Sohn anmelden zu wollen, an. Sein Name ist Sigurd Ibsen, geboren zu Christiania den 23ten Dezember 1859. Meine Abreise von hier ist auf den nächstkommenden Dienstag bestimmt, und bis es mir vergönnt sein wird, Ihnen persönlich meinen erkenntlichsten Dank auszusprechen, zeichne ich mich mit vorzüglicher Hochachtung Ihr ganz ergebenster Henrik Ibsen. München den 2den Maj 1875. Kære Brandes! Som sædvanligt har jeg ladet Dem vente utilbørligt længe på svar; men siden midten af forrige måned har jeg ikke havt en pen i min hånd og idag er De den første, jeg skriver til. Jeg har nemlig i denne tid foretaget min overflytning til München og først igår flyttede jeg ind i min vordende bolig; tag derfor idag tiltakke med et par ord. Jeg har ikke lovet, og kunde med min forestående bopælforandring for øje, ikke love at sende Dem bidrag til April- eller Maj-heftet af Deres tidsskrift; men jeg har lovet at sende Dem et bidrag i April eller Maj, og dette løfte skal jeg holde. Min plan er nu lagt og moden. Jeg vil ikke sende Dem noget gammelt, der ingen sammenhæng har med foretagendet, men jeg vil stile til Dem en række rimbreve, der i en let form skal behandle tidens åndelige bevægelser, således, som de for mig fremstiller sig. Jeg vil skrive uforbeholdent, således som den ene ven skriver til den anden, og jeg tænker De skal erkende at vi er enige i flere punkter, end De nu synes at formode. Dette bliver min udelukkende beskæftigelse i den nærmest forestående tid og jeg glæder mig meget til at gå ivej dermed. Videre vil jeg idag ikke skrive om sagen. Jeg har stor lyst til at gøre bekendtskab med Paul Heyse; men har også mine betænkeligheder derved når jeg erindrer hvorledes jeg fra København ved mindst to lejligheder er bleven modarbejdet ligeoverfor Adolf Strodtmann. Skriver De til Dr: Heyse, så introducer mig med et par gode ord. Jeg har afgivet mit visitkort hos ham, men uden at opgive min bolig, og har således til dato ikke truffet ham. Kommer De ikke snart herned igen? Min adresse er: Schönfeld-Strasse, no 17, 3die indgang, parterre. Kært skulde det være os at se Dem træde ind til os her. Deres hengivne Henrik Ibsen. München den 3die Maj 1875. Kære herr Hegel! Med hjerteligst tak for Deres venlige brev af 30te Marts erkender jeg herved modtagelsen af de deri indlagte 75 Thaler. Nu er jeg endelig hersteds flyttet ind i min nye bolig, hvor jeg har fået alting smukt og bekvemt indrettet og hvor jeg føler at det vil falde mig let at arbejde. I de sidste uger har jeg været sågodtsom uden al forbindelse med hjemmet. Er der intet nyt passeret i den literære verden i København? Det skulde interessere mig at erfare om «Hærmændene» endnu går på det kgl: theater. Idag skriver jeg kun for at opgive Dem min adresse, hvilken er: Schönfeld-Strasse, no 17 3ten Eingang, Parterre. Med de venligste hilsener til Dem og Deres børn tegner jeg mig Deres hjertelig hengivne Henrik Ibsen. München den 8de Maj 1875. Til Kommitteen for det Britisk-skandinaviske Selskab. Herved tillader jeg mig at frembære min ærbødigste taksigelse for den mig ved min optagelse som æresmedlem af selskabet beviste hæder og skal, såsnart mit ønske om at kunne besøge London går i opfyldelse, ikke undlade at meddele min adresse for mundtlig at gentage min varmeste tak. Med særdeles højagtelse ærbødigst Henrik Ibsen. München den 13de Maj 1875. Til Herr hofmarskalk Erik af Edholm. Herved tillader jeg mig at erkende modtagelsen af herr hofmarskalkens meget ærede skrivelse af 2den April med deri indlagt veksel på 1000 kroner. Min i denne tid iværksatte overflyttelse til München er årsagen til at jeg så længe har udsat opfyldelsen af denne min skyldighed. Idet jeg vover at anholde om gennem herr hofmarskalken at måtte frembære for hs: maj: kongen min underdanigste tak for det mig tilhændekomne tegn på højstsammes bevågenhed, beder jeg ligeledes herr hofmarskalken selv modtage forsikringen om min ærbødigste erkendtlighed. Kært skulde det være mig om det ved fremtidige arbejder for scenen måtte lykkes mig at afbetale noget af den taknemmelighedsgæld, hvori jeg på så mange måder føler mig at stå til det kgl: theaters styrelse og dets artister. Anbefalende mig til herr hofmarskalkens fremtidige velvilje tegner jeg mig med udmærket højagtelse ærbødigst og forbindtligst Henrik Ibsen. München den 21de Maj 1875. Kære svoger! Som sædvanligt har jeg nølet temmelig længe med at besvare dit sidste venlige brev med deri indlagte veksel. Modtag nu min tak herfor ligesom for de tilsendte Anschjos, der var af den fortrinligste beskaffenhed og som har smagt os fortræffeligt. I begyndelsen af måneden flyttede vi ind i vor nye bolig, hvor vi bor hyggeligt, smukt og rummeligt, og hvor det til enhver tid vil være os kært at se dig som gæst. Gør nu blot alvor deraf! Her på stedet lever mange landsmænd, og jeg finder luften hernede langt friskere og mere styrkende end i Dresden, en naturlig følge af Alpernes nærhed. Tør jeg nu bede Dig om den sidste tjeneste som kommissionær ved at indbetale 5te og 6te termin af mine sporvejsaktier og ved lejlighed sende mig interims-beviserne? Du tiltræder nu vel snart dit nye embede og det er derfor min agt at henvende mig til boghandler Lund med forespørgsel om han mod en passende godtgørelse vil hæve og sende mig min gage, o. s. v; han er Hegels kommissionær og derfor vilde det være meget bekvemt for mig om jeg fik ham til at besørge mine anliggender; han roses af Hegel som en særdeles punktlig og pålidelig mand. Gagetillægget for mig gik da ikke igennem. Jeg kan også være det foruden. I Sverig og Danmark har man forøvrigt vist sig noblere. Fra det kgl theater i Stockholm har man for «De unges forbund» sendt mig et extrahonorar på 1000 kroner, og fra København meddeles mig at theaterchefen har hos kultusministeriet andraget på at der for «Hærmændene» bevilges mig dobbelt honorar, hvilket også allerede skal være indrømmet. Sidste dag jeg var i Dresden modtog jeg et meget venligt egenhændigt brev fra kong Oskar; af en notits i «Morgenbladet» ser jeg at han også skal have tildelt mig en guldmedalje; men herom indeholder kongens brev intet. Hvorledes hænger det sammen hermed? Sigurd er nu elev af det kgl: Maximilians-gymnasium, hvori han efter vel bestået prøvelse var så heldig at blive optagen i næstøverste klasse uagtet optagelsen i denne allerede skulde være sket i Oktober forrige år. Thomas har efter vor afrejse været syg i Dresden; men befinder sig nu bedre. Det er hans agt at rejse til Fredriksværk. Med de bedste hilsener fra os alle og med håb om snart at høre fra Dig, enten fra Kristiania eller fra din embedsgård, tegner jeg mig din altid hengivne Henrik Ibsen. Herr cand: jur: Alfred Larsen. Hjørnet af Josefinegade og Pilestrædet. Christiania. (Norwegen.) fr: München den 22de Maj 1875. Kære ven! Tak for dit venskabelige brev og tak for at Du og de andre gode venner har regnet også på mig i anledning af Edm: Gosses bryllup. Jeg er naturligvis med den største glæde med på alt, hvad I måtte beslutte, og såsnart jeg får opgivet hvilken sum der fra mig ønskes indsendt, skal det fornødne i så henseende gennem den Gyldendalske boghandel blive besørget. Tør jeg bede Dig vise mig en tjeneste? Jeg skrev igår til min svoger, sorenskriver Thoresen, nærmest for at opgive ham min herværende adresse; men efterat brevet var afsendt erindrede jeg at jeg havde glemt netop dette punkt. Vær derfor af den store godhed at meddele ham at jeg bor Schönfeld-Strasse, no 17, 3ten Eingang. Fra venner i Upsala har jeg modtaget indbydelse til studentermødet. Nogen beslutning har jeg endnu ikke fattet. Skulde jeg ikke komme, så hils fælles venner og bekendte fra mig og modtag selv mine bedste ønsker om en behagelig rejse. Din hengivne Henrik Ibsen. München den 24de Maj 1875. Herr overintendant kammerherre Holst. Som svar på herr overintendantens ærede skrivelse af 19de dennes skynder jeg mig at meddele at min herværende adresse er: Schönfeld-Strasse, No 17, 3ten Eingang. Herr overintendantens forrige brev med deri indlagt kgl: håndskrivelse havde jeg den glæde at modtage netop som jeg stod i begreb med at forlade Dresden. For disse gentagne tegn på hs: majestæts bevågenhed beder jeg om tilladelse til gennem herr overintendanten at måtte frembære min underdanigste tak. Måske får jeg også snart anledning til personlig at kunne udtale for hs: majestæt min taknemmelighed. Jeg kommer nemlig muligens til at deltage i studentertoget; det vilde derfor være mig særdeles kært, snarest muligt at erholde hidsendt til München den mig nådigst tildelte medalje. Idet jeg beder herr overintendanten modtage forsikringen om min hjerteligste erkendtlighed for al udvist velvilje tegner jeg mig med udmærket højagtelse Deres ærbødigst forbundne Henrik Ibsen. München den 31te Maj 1875. Kære Brandes! Idag, på månedens sidste dag, sender jeg Dem et par linjer for at lade Dem vide at jeg igår fuldførte et længere digt, som jeg skal sende Dem om nogle få dage. Øjeblikkelig at renskrive det og skikke det fra mig kan jeg ikke bekvemme mig til, da jeg har erfaring for at der i så fald gerne undgår min opmærksomhed et og andet i udtryk og vendinger, som ved en kort henliggen let kan forbedres. Dette i al hast for idag. Deres hengivne Henrik Ibsen. München den 3die Juni 1875. Min kære ven! Hjertelig tak for dit brev og undskyld at jeg ikke før har besvaret samme. Årsagen hertil er at jeg tænkte at komme til Sverig under studentermødet og håbede da at få tale personligt med Dig. Af denne rejse blev der dog intet og jeg skynder mig derfor at skrive Dig til. Din beslutning at ville opføre «Hærmændene» glæder mig meget og for de tilbudte betingelser er jeg Dig meget forbunden. Der er imidlertid en liden formalitet, som jeg tror at burde afgøre først. Da jeg sidst var i Stockholm talte nemlig chefen for det kgl: theater ganske løslig om at han tænkte på engang i tiden måske at opføre dette stykke såfremt han kunde få en god oversættelse, og spurgte om jeg herimod havde noget at indvende. Naturligvis kunde jeg ikke andet end udtale min tilfredshed dermed. Siden har jeg ikke hørt det ringeste om sagen og antager for visst at man ikke tænker mere derpå. For yderligere sikkerheds skyld skriver jeg imidlertid idag til theaterchefen og såsnart jeg har modtaget hans svar, skal jeg med glæde give Dig den forlangte skriftlige ret til udelukkende at opføre stykket i Stockholm. Jeg håber at Du vil bifalde denne forsigtighed, der jo er tjenlig for alle parter. Jeg glæder mig meget over at få stykket på scenen i Sverig og er viss på at Du vil tage dig af dets udstyr og opsætning på bedste måde. I København er det, som Du vel ved, i afvigte vinter givet med ualmindeligt bifald. Med de hjerteligste hilsninger til din hustru og øvrige familje og med løftet om snart at tilskrive Dig endeligt og afgørende i sagen tegner jeg mig din hengivne Henrik Ibsen. P. S. Her i München er nu «Kongsemnerne» definitivt antaget til opførelse på det kgl: theater. Bjørnsons «De nygifte» har været spillet to gange, men kan ikke siges at have gjort lykke. H. I. München den 8de Juni 1875. Kære Brandes! Herved sender jeg Dem da endelig et bidrag til tidsskriftet. Det oprindelig påtænkte har måttet sættes tilside for medfølgende, der mere hænger sammen med øjeblikket. Nu skal jeg hver måned sende Dem et bidrag såfremt ikke uforudsete hindringer skulde komme ivejen. Dette i al hast for idag. Lad mig snart høre fra Dem. Hils Deres broder og lev vel! Deres hengivne Henrik Ibsen. München den 11te Juni 1875. Herr hofmarskalk E: af Edholm. Herr hofmarskalken vil godhedsfuldt tilgive at jeg igen henvender mig til Dem med en skrivelse. Anledningen er følgende: I forrige måned modtog jeg fra herr Edvard Stjernström et brev, hvori han meddeler mig at det er hans agt i den kommende spilletermin på det af ham ledede theater at opføre mit skuespil «Hærmændene på Helgeland», der i afvigte vinter med mere end almindelig fremgang har været givet på det kgl: theater i København. Han tilføjer at det er hans hensigt at betale mig honorar efter de for svenske originalarbejder ved hans theater gældende regler såfremt jeg meddeler ham min skriftlige tilladelse til udelukkende og ene og alene at opføre stykket i Stockholm. På dette brev har jeg svaret herr Stjernström at de mange og store forbindtligheder, som jeg skylder det kgl: svenske theater, pålægger mig som en kær pligt først at forespørge hos dette theaters chef, om han muligens skulde ønske at bringe mit skuespil til opførelse på den kgl: scene, i hvilket fald den af herr Stjernström begærede skriftlige tilladelse ikke af mig vilde kunne blive ham meddelt. Det er altså en sådan forespørgsel, jeg herved tillader mig ærbødigst at henvende til herr hofmarskalken. Viser det kongelige theater mig den ære at ville opføre mit stykke, så har den omstændighed, at herr Stjernström tilbyder honorar, for mig intet at betyde; jeg stiller ingen sådan fordring til det kgl: theater og ønsker intet at modtage. Ligger det derimod udenfor det kgl: theaters tanke at optage det nævnte skuespil på sit repertoire, så vil jeg se mig nødsaget til at meddele herr Stjernström den af ham forlangte tilladelse; thi af hans brev må jeg slutte at han, såfremt han ikke befrygter at komme til at konkurrere med det kgl: theater, agter at opføre stykket også uden min skriftligt meddelte bemyndigelse, men da med det resultat at stykket ikke af ham honoreres, hvortil han jo heller ikke er lovmæssig forpligtet. I håb om at herr hofmarskalken med et par ord vil bevise mig den ære at underrette mig om; hvad det kgl: theater måtte have besluttet i sagen, for at jeg i overensstemmelse dermed kan affatte det svar, som jeg endeligt og definitivt har at give herr Stjernström, tegner jeg mig med udmærket højagtelse herr hofmarskalkens ærbødige og forbundne Henrik Ibsen. Min herværende adresse er: Schönfeld-Strasse, No 17. München. München den 17de Juni 1875. Kære herr Hegel! Jeg har nu hele tre breve fra Dem liggende ubesvarede, ligesom jeg også har på min samvittighed ikke at have takket Dem for den modtagne værdifulde og særdeles kærkomne bogpakke. Lad mig da herved gøre det, og tag mig ikke min forsømmelighed altfor ilde op! Herr Stjernström har for «Hærmændene» tilbudt mig honorar overensstemmende med regulativet for svenske originalarbejder og jeg har svaret ham at jeg går ind herpå såfremt jeg løses fra en tidligere med det kgl: svenske theater truffen aftale, hvorom jeg har tilskrevet vedkommende, men uden endnu at have erholdt svar. Det var mig særdeles behageligt at erfare at jeg for dette stykke kan fra København påregne et extrahonorar. Trykningen af den nye udgave af digtene kan for mit vedkommende påbegyndes nårsomhelst. Det nye, der kommer til, bør optages sidst i bogen og vil komme til at indskrænke sig til digtet ved Norges tusendårsfest, sangen ved studentermødet samt tre digte, bestemte for tidsskriftet «Det 19de århundrede», hvoraf det ene allerede er sendt til Brandes. Med indholdslisten kan der jo ventes indtil det øvrige er færdigt. Har De noget imod dette arrangement, da beder jeg Dem være så god at sige mig det. «Kongsemnerne» er nu definitivt antaget til opførelse her i München; man har ønsket at erholde fra København et exemplar af stykket med de strygninger, rettelser o. s. v, som dersteds er fundne nødvendige; tør jeg bede Dem vise mig den store godhed for min regning at forskaffe mig et sådant exemplar? Bjørnsons «De nygifte» og «En fallit» har været opførte her. Det første slog sletikke an; det andet derimod bedre. Hvad siger De om den nylig stiftede norske forlagsforening? Dens officielle program kender De naturligvis; men De ved måske ikke, hvad der stikker bagved. Jeg sender Dem derfor i fortrolighed indlagte brev, til hvilket naturligvis både Bjørnson, Lie, Løkke o. fl: har erholdt sidestykker. Jeg tror rigtignok ikke at det vil lykkes de gode herrer at gøre nogen fangst; men De bør dog vide, hvilke midler Deres kolleger deroppe betjener sig af. Brevet bedes engang ved lejlighed tilbagesendt, da jeg vel, når jeg får god tid, må svare noget derpå. – Det var med oprigtig deltagelse at jeg modtog efterretningen om den unge fru Wegeners død. Hun var visselig en både elskværdig og ualmindelig personlighed. At hun dybt savnes i sin kreds, kan jeg levende sætte mig ind i. Tænker ikke Deres søn og hans unge hustru på at foretage en udenlandsrejse? Vi taler ofte om hvor morsomt det skulde være at få se dem hernede. München er et meget behageligt sted. For os nordboer tror jeg at luften er overordentlig sund og styrkende her; Alpernes nærhed virker forfriskende og siden jeg kom hid sporer jeg hos mig en arbejdslyst langt stærkere end i Dresden. – Tør jeg bede Dem bevise mig den tjeneste for min regning at lade indbetale til overretssagfører Døvle i Kristiania 72 rdlr dansk eller 36 Spdlr:? Hans adresse er Nytorvet, No 9, hjørnet af Torvegaden. Med de hjerteligste hilsener til Dem og Deres kære tegner jeg mig Deres hengivne Henrik Ibsen. München den 24de Juni 1875. Kære ven! Fra det kgl: theaters styrelse har jeg nu modtaget svar på min forespørgsel, og deri meddeler man mig at man længe har været betænkt på at optage «Hærmændene», at stykket er under oversættelse samt at man agter at opføre det i den nærmeste fremtid. Hvad er nu altså at gøre? En skriftlig overdragelse til Dig af retten til udelukkende at lade mit skuespil opføre, behøver man i Sverig ikke at respektere, såsom der jo ingen konvention existerer. På den anden side kan vel heller ikke det kgl: theater forhindre Dig fra at konkurrere med samme. Sidstnævnte har ikke af mig begæret nogen udelukkende ret til opførelsen, og Du har jo overhovedet nu som før frie hænder til at gøre hvad Du vil. Du vil indse at jeg står i en vanskelig stilling; det kgl: theater viste mig under mit ophold i Stockholm megen opmærksomhed og allerede fra den tid daterer sig aftalen om opførelsen af «Hærmændene». Dit gamle venskab for mig, og dit liberale tilbud om honorar, vilde på den anden side gjort mig det både kært og økonomisk fordelagtigt at indgå på dit forslag. Men da jeg ikke med nogen bindende retsvirkning kan gribe ind i sagernes gang, så vil jeg helst stå aldeles udenfor; tog jeg parti, da skulde jeg fra den ene eller den anden kant uvilkårligt komme til at få høre ilde derfor, og jeg sætter så stor pris på et godt og venskabeligt forhold til alle Svensker, at jeg højst nødigt vilde støde an mod nogen eneste. I håb om at Du med lethed kan sætte Dig ind i og vil billige min synsmåde i dette anliggende, samt med en hjertelig hilsen til Dig og din kære familje tegner jeg mig din altid hengivne ven Henrik Ibsen. München den 29de Juni 1875. Kære herr Hegel! Da jeg sidste gang skrev Dem til glemte jeg én sag, nemlig at anmode Dem om godhedsfuldt at ville lade hæve og sende mig mine rentepenge for det forløbne halvår. Ligeledes benytter jeg anledningen til at bede Dem om at det forventede tillægshonorar fra det kgl: theater må blive anvendt til indkøb af svenske jernbanelånsobligationer eller lignende papirer. Professor Molbech har på gennemrejsen opholdt sig nogle dage her og vi har været adskilligt sammen. Nu er han taget ned til badet eller kurstedet Kreuth, hvor jeg måske senere besøger ham. Med de hjerteligste hilsener til Dem og Deres kære tegner jeg mig Deres hengivne Henrik Ibsen. München den 6te Juli 1875. Kære herr Hegel! Med tak for de i Deres sidste venlige brev tilsendte 150 Thaler skynder jeg mig at meddele at jeg til «Kongs-emnerne» ingen rettelser har at foretage, og at derfor det nye oplag for mit vedkommende kan sættes iværk nårsomhelst. Det var mig særdeles kært og behageligt at erfare at også denne bog tiltrængte at udgives pånyt. For det modtagne rettede exemplar af stykket takker jeg ligeledes på det forbindtligste. At den norske forlagsforenings skrivelse ikke vil have nogen indflydelse på vort gode gamle forhold er naturligvis en selvfølge, og jeg føler mig forvisset om at Deres øvrige norske forfattere tænker som jeg i denne sag. Forøvrigt beder jeg at den meddelelse, jeg troede at skylde Dem, må blive imellem os. Med de venligste hilsener til Dem og Deres børn tegner jeg mig Deres hjertelig hengivne Henrik Ibsen. Til Redaktionen for tidsskriftet «Det 19de århundrede.» Til G: Brandes! Tak for brevet og det tilsendte. Næste bidrag snart og ialfald inden 20de Juli. venskabeligst H. I. München den 14de Juli 1875. Kære Brandes! Herved sender jeg Dem et rimbrev, men, som De af indledningen vil se, ikke rettet til Dem. Sørg endelig for omhyggelig korrektur, helst gennem bogholder Larsen; og forund digtet en god plads i tidsskriftet. – Dette i al skynding for idag. Lad mig snart høre fra Dem. Deres hengivne Henrik Ibsen. Et rimbrev. Min kære ven! De skriver mig bekymret til og spørger hvi slægten går så underlig fortrykt, ej ildnes op i fryd og ikke sørger, men synes ruge på en uklar frygt, – hvi intet held formår at live ånderne, hvi ingen er sin egen modgangs dommer, hvi hvermand tager skæbne-gunst og vånderne med sløvheds ro, og venter hvad der kommer. Kræv ikke, ven, at jeg skal gåden klare; jeg spørger helst; mit kald er ej at svare. Men da De nu har dyppet Deres pen, så skal det dog ej være gjort forgæves, – at sige, hvis ej med bestemthed kræves et svar, som svarer sådan ligehen. Kort, jeg til svar vil spørge Dem igen; og undskyld at – da hånden med i spillet en digter har – der spørges i et billed. Så sig mig da om De har nogensinde tilfældigvis ved vore kyster set et skib stå ud tilhavs for friske vinde og sætte kursen endefrem og ret? Det har De visst; og De har sikkert mærket det liv, den lyst, den virksomhed ombord, den trygge sorgløshed, der driver værket, det sikre bydende kommando-ord, som om det var en regelbunden verden med fastsat bane, lig vor egen jord, med lov, som den, for farten og for færden. Tidt går et sådant skib på lange rejser; det søger fjerne lande, mange havne; man losser lasten, og ombord man hejser nyt stykgods under udenlandske navne; man stuver rummet mellem begge stavne med en utallighed af kasser, baller, og hverken skipper eller mandskab ved til punkt og prik hvad skibet fører med; alt går iflæng, alt tages som det falder. Så lægges atter ud på vide veje; kækt graver bougen i det salte skum; det er som havet ikke havde rum og bølgens rygning ej gav bredt nok leje for den usigelige livsmods-sum, som stormvejr ikkun øger og formerer hos skipper, mandskab og hos passagerer. Begribeligt. Er ikke skuden tæt? Er ikke lasten stuvet jævnt og sikkert? Er ej kompas, sextant og stjernekikkert iorden til at holde kursen ret? Er ej det skøn, den dygtighed tilstede, som vækker lid og holder mishåb nede? Og dog, tiltrods for alt, det kan sig hænde en godvejrsdag, foruden synlig grund, at der ombord, på hvermands sind og mund, en sælsom trykket lumring er at kende. Først tykkes få af denne tunghed grebne, så fler, så mange, så til slutning alle; sløvt sættes sejl og sløvt håndteres rebene; sløvt purres ud; sløvt høres piben kalde. Der tages varsler af hver liden ting. Havblikkets døs, ja føjelige vinde mismodigt tydes; selv et marsvins spring, en stormfugls skrig man lægger sig på sinde. Sløvt går de der, af samme lønsot smittede, skønt ingen røbed og skønt ingen frittede. Hvad er da sket? Hvad er vel hændt ombord? Hvad er den gådefulde grund til trykket, som lamslog sind og vilje, arm og ord? Er nød påfærde, – nogen forulykket? Nej, ingenlunde. Alting går sin gang, – men uden håb og mod, og uden sang. Og hvorfor? Jo, fordi en lønlig tvivl, et rygte sniger sig foruden hvil fra forlugaren og til agtermasten: De tror de sejler med et lig i lasten. Den sømands-overtro er vel bekendt; engang brudt ud den fylder alles tanker. Hvordan med sagen selv det er bevendt, erfares først hvis rejsen vorder endt, trods alle varsels-tegn, trods skær og banker, i havnen trygt fortøjet og for anker. – Se, kære ven, – Europas damp-paket står ud tilhavs med kurs mod nye lande, og både De og jeg har løst billet og taget plads på agterdækkets bret, med hatten løftet mod de gamle strande. Herude svales både sind og pande; heroppe kan vi ånde frit og let; – i lasterummet ligger al bagagen, og kok og steward sørger for menagen. Hvad kræves mere til en sorgløs færd? Maskinen gør sin pligt; hør kedlen buldre; se stempelstangen løfte sine skuldre; se skruen kløve vandet som et sværd; – stagsejlet holder skibet frit for krængning; rormanden bøder af hver overdængning; rumt farvand går vi i; kaptejnen oppe på brettet er vor fulde tillid værd og holder udkik over alle toppe; – hvad kræves mere til en sorgløs færd? Og dog, – vidt ude på det åbne hav, midtvejs imellem hjemmets land og målet, det lader jo som farten sakked af, som al vor frejdighed var fra os stjålet. Mandskab og passagerer, mænd og kvinder, går om med sløve øjne, slappe kinder; man synker sammen, ruger, grubler, lytter i forlugarer og i pragt-kahytter. De spørger mig om grunden, gode ven! Har De ej mærket, noget vilde komme? Forstod De ej, et tidehverv var omme, der vejred tryghed og fortrøstning hen? Hvad grunden er, det ligger ej for dagen; men De skal høre hvad jeg ved om sagen. Jeg sad en nat alene her på dækket, en lummer nat med stjerner og med stilhed; luftdraget var så blødt, så fyldt af mildhed, og aftenvindens vinger ganske stækket. Tilkøjs var alle passagerer gangne, og døsigt brændte lamperne dernede; ud fra kahytten flød en kvalmfuld hede, der holdt de trætte i en halvsøvn fangne. Men hvileløs og uden fred var blunden; jeg så det; skylights-lugen stod halvt åben; – hist lå en statsmand og fordrejed munden som til et smil, der endte med en måben; en lærd professor vælted sig til siden, splidagtig, lod det, med sin egen viden; en theolog trak teppet over panden; i hovedpuden grov sig ned en anden; og højt og lavt lå kunstnere, skribenter, som folk i drøm, der frygter og forventer; – men over alt det halvsøvns-liv dernede – en rødlig, osende og kvalmfuld hede. Jeg vendte øjet fra det sløve røre; jeg stirred fremad i den friske nat; jeg så mod øst, hvor alt en dagning mat begyndte alle stjerners glans at sløre. Da traf et ord hist nedefra mit øre; det traf mig der jeg lænet sad mod masten. En sagde højt og, som det syntes, midt imellem usund søvn og mareridt: Jeg tror vi sejler med et lig i lasten! Henrik Ibsen. München den 2den August 1875. Kære herr Hegel! Modtag herved min forbindtligste tak for Deres sidste venlige brev med de deri indlagte papirer. Forhåbentlig vil «Hærmændene» om ikke ret lang tid opleve den 20de forestilling. Det glædede mig meget at erfare at den nye udgave af «Kongs-emnerne» snart kommer i boghandelen, samt at digtsamlingen følger umiddelbart efter. Tør jeg nu atter bede Dem bevise mig den store tjeneste at forstrække mig med 200 spdlr: norsk samt at sende dette beløb til min svoger, sorenskriver J. H. Thoresen i Kristiania for af ham at indbetales som 7de og 8de termin af mine sporvejs-aktier dersteds. Jeg nævner beløbet i norsk mynt fordi jeg har erfaring for at man deroppe ikke tager danske sedler til fuld kurs (200 rdlr: = 100 spd:). I næste uge tager vi ud på landet etsteds i nærheden, men min adresse bliver uforandret. Indlagte billet tager jeg mig den frihed at vedlægge til godhedsfuld besørgelse. Med de venligste hilsener til Dem selv og Deres børn tegner jeg mig Deres hjertelig hengivne Henrik Ibsen. Kitzbüchel in Tyrol, den 16de August 1875. Kære Lassen! Først igår aftes modtog jeg her, højt oppe mellem fjeldene, hvor jeg tilbringer sommeren, dit venskabelige brev, hvilket jeg herved skynder mig at besvare. At «Peer Gynt» kun i forkortet skikkelse kan bringes på scenen, er en selvfølge. Da jeg første gang tilskrev Grieg angående musiken, udviklede jeg for ham hvorledes jeg havde tænkt mig at fjerde akt burde erstattes ved et tonemaleri, der antydede indholdet og som ledsagedes af et par levende billeder eller tableaux forestillende de dertil mest passende situationer i den udeladte akt, f: ex: Peer Gynt og araberpigerne, Solvejg ventende hjemme ved hytten o. s. v. – Denne plan meddelte jeg herr Josephson, men han var ikke enig med mig deri; hvorimod han forelagde mig et forslag til strygninger i replikkerne, hvilke strygninger forekom mig foretagne med megen skønsomhed og hvortil jeg gav mit samtykke. Hvilken af begge fremgangsmåder der er at foretrække, drister jeg mig her i frastand ikke til at afgøre. Jeg vil helst at Du og herr Josephson skal drøfte og afgøre sagen. Han har forsikret mig at såfremt hans intention befølges, vil stykket blive et yndet folke- og kasse-stykke. Jeg vil imidlertid helst stå udenfor det hele og er tilfreds når der kun sørges for at forestillingen indskrænkes til en passende længde; thi i modsat fald er alt ødelagt. Jeg beder altså theatrets autoriteter om at handle efter bedste skøn; der er grunde, som taler for begge de omskrevne alternativer; for afgørende at vælge mellem disse må man befinde sig på selve stedet, kende den påtænkte rollebesætning, vide, hvad theatret i dekorativ henseende har at råde over, hvad maskinmesteren kan præstere, o. s. v. Kun et vil jeg fremsætte som et særligt ønske, nemlig at stykket bringes til opførelse allerede før jul og overhovedet så tidligt i sæsonen som muligt. Stykker, der udskydes til hen på vårkanten, kan ikke påregne synderlig interesse fra publikums side, og et stykkes modtagelse i det første spilleår er altid afgørende for dets senere levedygtighed på repertoiret. Hermed, kære ven, har jeg sagt, hvad jeg ved at sige om sagen. – Skulde din gæst, professor Molbech endnu opholde sig deroppe, så hils ham fra mig. – For den fra din omskrevne unge elskværdige niece modtagne hilsen beder jeg Dig frembære min forbindtligste genhilsen og tak. – Til Dig selv ligeledes de bedste hilsener fra min hustru og din hengivne Henrik Ibsen. Kitzbüchel in Tyrol, den 20de August 1875. Kære herr Grieg! Af Deres venlige brev erfarer jeg med glæde at De nu er færdig med musiken til «Peer Gynt». Det er mit sikre håb at vi skal have tilfredsstillelse af dette vort samarbejde. Hvis det ikke allerede er sket, beder jeg Dem sende musiken direkte til herr Josephson i Kristiania; selve stykket har jeg allerede i forrige år indleveret. Ligeledes beder jeg Dem meddele herr Josephson alle de bemærkninger, De har at gøre; men jeg må bestemt fraråde Dem at virke for at stykkets opførelse udskydes til længere hen i sæsonen; det vil nemlig under ingen omstændighed kunne blive færdigt før henimod jul, og derfor bør indstuderingen just påskyndes så meget som muligt. At De selv vil være tilstede ved musikprøverne er naturligvis en selvfølge; men disse tager neppe sin begyndelse før ud i Oktober. Her oppe mellem fjeldene bliver jeg til udgangen af September. Skulde De have noget videre at meddele mig om sagerne, så vil Deres brev uden videre adresse komme mig sikkert ihænde her. Fra 1ste Oktober bor jeg igen i München, Schönfeld-Strasse, No 17, hvor det ligeledes til enhver tid vil være mig kært at høre fra Dem. Med de bedste hilsener tegner jeg mig Deres venskabeligst forbundne Henrik Ibsen. Kitzbüchel in Tyrol, den 22de August 1875. Kære herr Hegel! Fra mit sommeropholdssted her inde mellem fjeldene vil jeg idag sende Dem et par linjer og kan da for det første fortælle at jeg nu har fuldstændigt udarbejdet hele planen til det nye 5-akters skuespil af nutidslivet, som jeg længe har tænkt på at skrive og som vil blive fuldført i løbet af vinteren, såfremt intet uforudseeligt skulde indtræffe. Gennem professor Molbech håber jeg De har modtaget en hilsen fra mig; det vilde glæde mig meget, hvis han har havt et godt udbytte af sit ophold i Norge. Den nye udgave af Kongs-emnerne er nu forhåbentlig snart færdig? Jeg skal ret snart tillade mig at sende Dem, hvad der af nyt bør optages i den nye udgave af digtene; da det altsammen kommer i slutningen af bogen, kan trykningen for den sags skyld påbegyndes nårsomhelst; det nye vil efter min beregning udgøre omtrent 2 trykte ark. Sluttelig tillader jeg mig at anmode Dem om godhedsfuldt at ville forstrække mig med og sende mig hid 675 RmՖ (300 rdlr:). Thaler-sedlerne er her vanskelige at blive af med, da de snart skal inddrages, derfor nævner jeg summen i Reichsmark. Jeg ved ikke om det skulde være rigtigst at assurere brevet eller træffe andre brugelige forsigtighedsregler? Jeg må bemærke at jeg dog ikke har erfaret andet end at postforvaltningen i disse egne er pålidelig og sikker. Min adresse indtil slutningen af September er: Herrn Ludwig Stainer, Kitzbüchel in Tyrol. Österreich. Herfra vender jeg tilbage til min tidligere bolig i München. Af aviserne har jeg med deltagelse læst om H. C. Andersens bortgang. Dette er også omtrent alt, hvad jeg ved om begivenhederne hjemme. Jeg håber at alt står vel til i Deres familje? Med de bedste hilsener til Dem selv og til Deres kære tegner jeg mig Deres hjertelig hengivne Henrik Ibsen. Kitzbüchel in Tyrol, den 24de August 1875. Herr boghandler Nils Lund. Kristiania. Uagtet jeg ikke har den fornøjelse personlig at kende Dem, er De mig dog, navnlig gennem kancelliråd Hegels oftere og særdeles velvillige omtale, ikke ganske ubekendt og i henhold hertil er det at jeg tillader mig at forespørge om De, mod godtgørelse for tidsspilde og ulejlighed, skulde være villig til at være min befuldmægtigede og kommissionær i de anliggender, jeg i Kristiania har at afgøre. Min svoger, nuværende sorenskriver J: H: Thoresen, der hidtil har varetaget mine interesser deroppe, forlader nemlig byen i den første uge af September, og jeg ønskede derfor gerne fra den tid at have en pålidelig og punktlig forretningsmand at henvende mig til. Mine affærer deroppe er ikke mange. Arbejdet vilde væsentlig bestå i ved hvert kvartals begyndelse at hæve i Zahlkassen min statsgage, købe i kreditkassen en veksel for beløbet og sende mig samme. Ligeså ved theatret når jeg dersteds har noget at fordre; endvidere i sin tid ved sporvej-selskabet, hvori jeg har tegnet 10 aktier og derpå til dato indbetalt 800 spd. Gæld eller mellemregning med nogen har jeg ikke. Penge til mulige udbetalinger vil til enhver tid på forlangende blive Dem sendt fra den gyldendalske boghandel. Jeg abonnerer på «Morgenbladet», der betales halvårsvis af min gage. Forøvrigt vilde min svoger, der bor i Torvegaden no 31, 3die etage, meddele enhver yderligere oplysning, såfremt De måtte være villig til at bistå mig som stedfortræder i de opregnede og lignende tilfældige og upåregnelige anliggender. Deres honorar vilde De i så fald behage selv at bestemme og kvartaliter eller halvårlig afdrage samme fra de summer, der skal sendes mig. Under alle omstændigheder beder jeg Dem om ikke at tage mig min forespørgsel ilde op, og vilde det under alle omstændigheder være mig særdeles kært ret snart at modtage Deres ærede svar. Indtil henimod slutningen af September er min adresse: Herrn Ludwig Stainer, Kitzbüchel in Tyrol, Österreich. – Fra 1ste Oktober bor jeg igen i München, Schönfeld-Strasse, No 17. Ærbødigst Henrik Ibsen. Kitzbüchel in Tyrol, den 26de August 1875. Kære svoger! Tak for dit brev med de deri indlagte kvitteringer; og hjertelig tak overhovedet for al den tid, hvori Du har varetaget mine anliggender hjemme. Når Du er borte fra byen har jeg ingen dersteds, på hvis tjenestvillighed jeg tør regne i en så udstrakt grad, som tilfældet har været ligeover for Dig, og jeg har derfor i disse dage tilskrevet boghandler N: Lund med forespørgsel om hvorvidt han mod et passende honorar måtte være villig til at besørge mine pengeanliggender hjemme. Mit valg faldt på denne mand, fordi han er Hegels kommissionær, hvorved skriveri, o. s. v. betydeligt kan forenkles, og indgår han på mit forslag, så vil han henvende sig til Dig og modtage restbeløbet af den hævede månedsgage, hvilken i modsat fald bedes midlertidigen leveret til Løkke. – For nogle dage siden modtog jeg fra Heffermehl underretning om at studenterne fra 1850 næstkommende 2den September fejrer sit 25-årige jubilæum. Da jeg forudsætter at Du deltager i denne fest, så beder jeg Dig på mine vegne bringe ungdomsvennerne min bedste hilsen og min beklagelse over ikke at kunne være tilstede; sig dem at jeg skal erindre og fejre dagen i stilhed hernede og at jeg gerne vilde have skrevet en sang for anledningen, såfremt den forestående mærkedag noget tidligere var bragt mig i erindring. Heroppe mellem Tyroler-alperne tilbringer vi sommerferierne, der først ophører med udgangen af September, hvorefter vi atter flytter tilbage til vor tidligere bolig i München. Sigurd har med udmærkelse bestået sin examen og er nu optagen i næstøverste klasse i Gymnasiet. Vi opgiver ikke håbet om engang at se Dig hos os hernede, når Du er kommen til ro i dine nye forholde, i hvilke vi af hjertet ønsker Dig held og lykke. Fra Thomas har vi i lang tid intet hørt. Susanna beder at han vil skrive og lade hende vide, hvorledes han har det og hvor han opholder sig. Jeg håber at dette brev endnu træffer Dig i Kristiania og glæder mig på forhånd til at høre fra Dig når Du er kommen nogenlunde i orden på dit nye embedssæde i Telemarken. Med de bedste hilsener fra Susanna og Sigurd din altid hengivne Henrik Ibsen. Kitzbüchel den 16de September 1875. Kære Brandes! Undskyld at jeg ikke før har ladet Dem høre fra mig. Deres to brevkort modtog jeg igår. Til Oktober-heftet er det mig en umulighed at levere noget bidrag; jeg går nemlig i denne tid omkring med et større dramatisk arbejde i tankerne og dette udelukker med nødvendighed beskæftigelsen med alt andet. I slutningen af måneden vender jeg tilbage til München og begynder da for alvor at skrive. Kan jeg, så skal jeg «mellem akterne» se at gøre noget istand til Dem; men De forestiller Dem neppe hvor megen anvendelse af tid jeg behøver for at få et sådant lidet bidrag istand; selve nedskrivningen er naturligvis for intet at regne; men jeg tør trygt sige at det sidste digt, jeg sendte Dem, optog mig udelukkende i en hel måned. Jeg kan altså nu til sådant kun anvende pauserne. Men senere hen skal De absolut få noget fra mig. Vær overbevist om at jeg gerne skriver for og med Dem! Dette i al korthed for idag. Med hjertelig hilsen fra min hustru og mig selv Deres hengivne Henrik Ibsen. Kitzbüchel den 18de September 1875. Kære svoger! Uagtet jeg har en hel bunke af ubesvarede skrivelser liggende foran mig, må jeg dog skyde alt dette tilside for uopholdelig at sende Dig min tak for den venskabelige meddelelse, hvormed dit brev igår glædede og overraskede os. Lige siden din udnævnelse til sorenskriver har vi ofte talt om hvorledes det skulde gå Dig som enlig mand deroppe i de nye forholde, og det forekom os utænkelig andet, end at Du måtte fatte en beslutning, som den Du nu har taget. Uventet kom meddelelsen os alligevel; thi vi vidste jo ikke at Du heldigvis allerede havde den genstand for øje, på hvilken Du med tryghed kunde lade valget falde. Modtag derfor vor hjerteligste lykønskning, og frembær fra os alle en lignende til din hustru, hvem vi vel endnu ikke kender, men hvem vi gennem Dig beder være forsikkret om at hun af os vil blive betragtet som en kær slægtning, og modtagen som en sådan når vi engang personlig mødes. Tak for fotografiet, der skal få en plads i vort album – med åben sideplads for dit eget billede, der forventes i sorenskriveruniform! Ombytte det tilsendte med et bedre, som Du siger, behøves ikke; jeg har studeret det nøje og med glæde, og jeg synes at det varsler godt i alle måder. En snarlig anledning til sammenligning med originalen vilde være os særdeles kærkommen, og når Du engang, og snart, indfrier dit løfte om at besøge os i München, er det vort håb at Du ikke kommer alene. Indtil da – held og lykke over din beslutning og over eders forening! Dette var, hvad jeg idag følte trang til i al korthed at sige Dig. En andengang mere; thi jeg håber at vor brevveksling dog ikke ophører, om end det forretningsmæssige ikke for fremtiden kommer til at spille nogen rolle deri. Med de bedste hilsener fra os alle til Dig og din hustru er jeg din altid hengivne Henrik Ibsen. München den 19de Oktober 1875. Herr advokat Stang, Kristiania. Som svar på Deres to venlige skrivelser tillader jeg mig herved at bringe Dem min hjerteligste og forbindtligste tak for det foreløbigen opnåede særdeles gunstige udfald af processen mod bogtrykker Jensen. Jeg tvivler ikke på at det vil lykkes Dem også for højesteret at tilvejebringe et for mig tilfredsstillende resultat. Hovedsagen er naturligvis for mig at tilkendes ejendomsretten til de to omstridte bøger; thi disse repræsenterer nu en efter vore forholde temmelig betydelig pengeværdi. Således er under processens løb af «Hærmændene på Helgeland» udkommet hos Hegel 3 nye store oplag, så at denne bog nu foreligger i handelen i 4de udgave. Af «Fru Inger til Østråt» er 2det særdeles betydelige oplag næsten udsolgt og et tredje vil om kort tid gøres nødvendigt. For hvert af disse nye oplag erholder jeg nyt, og jeg kan tilføje, særdeles rundeligt forfatterhonorar. Det er altså en for mig betydelig affære, der har stået på spil. Jeg har tidligere gennem min svoger, Thoresen, ladet forespørge om De ikke ønskede foreløbig remisse til dækkelse af de mangehånde udlæg, som De for min skyld utvivlsomt må have havt. Herpå har jeg fra min svoger intet svar modtaget og jeg tillader mig derfor herved at gentage min forespørgsel da jeg ikke ved, hvorledes skik og brug er i deslige anliggender. Særdeles kært var det mig at erfare at de af Dem trufne forholdsregler muliggør sagens afslutning allerede i næste år. Indtil da henlever jeg i den tryghed, som ligger i at vide sine anliggender i de bedste hænder, og tegner mig Deres ærbødigst og hjerteligst forbundne Henrik Ibsen. München den 23de Oktober 1875. Kære herr Hegel! I håb om at De ikke tager mig det ilde op tillader jeg mig at anmode Dem om godhedsfuldt at ville forstrække mig med 675 RmՖ, da det varer længere end påregnet med opførelsen af «Peer Gynt» på Kristiania theater. Med mit nye arbejde går det raskt fremad; om et par dage har jeg første akt færdig, og den er altid for mig det vanskeligste parti af et stykke. Bogens titel bliver: «Samfundets støtter», skuespil i fem akter. Dette arbejde kan på en måde betragtes som et modstykke til «De unges forbund», og kommer til at røre op i adskillige af tidens betydningsfuldere spørgsmål. Dette beder jeg imidlertid må foreløbig blive imellem os; lidt senere hen vil jeg gerne at det skal blive bekendt da jeg tror at lidt snak på forhånd imellem publikum bidrager til at fremme afsætningen. Mit forrige brev, omhandlende udgivelsen af det nye oplag af digtsamlingen, håber jeg at De i sin tid rigtigt har modtaget og antager derfor at den sag nu er i gang. På titelbladet bør formentlig stå: Andet forøgede oplag. Med de bedste hilsener til Dem og Deres børn tegner jeg mig Deres hjertelig hengivne Henrik Ibsen. München den 25de Oktober 1875. Herr boghandler Lund! Idet jeg herved forbindtligst takker for den i Deres ærede skrivelse af 30te September indlagte veksel, beder jeg Dem godhedsfuldt undskylde at jeg indtil nu har forsømt at erkende modtagelsen af samme. Derhos tillader jeg mig at anmode om at medfølgende brev må blive afleveret efter sin adresse. Sagen angår en døbeattest for min søn og har jeg i brevet opgivet at de dermed forbundne omkostninger vil blive betalte gennem Dem. Ligeledes beder jeg Dem sende mig et exemplar af Clemens Bonifacius’s «Fornuftigt madstel» i pakkeposten eller på anden brugelig måde. Og endeligen, i håb om at De ikke tager mig det ilde op, er jeg så fri at anmode Dem om at ville lade bestille for min regning to gode mysoste hos Deres nabo, købmand Simonsen, der tidligere har sendt mig lignende, og som visstnok også dennegang vil besørge alt fornødent når han blot får min adresse opgivet. De med disse affærer forbundne udgifter bliver selvfølgeligen at afdrage i min gage. Med forbindtligst hilsen tegner jeg mig Deres ærbødigst forbundne Henrik Ibsen. Hofmarschall V Edholm Sthlm Brief Juni empfangen telegrafnachricht überraschend keine erlaubniss mitgetheilt näheres brieflich Henrike Ibsen München den 1ste November 1875. Herr hofmarskalk E. af Edholm. Stockholm. Overensstemmende med min antydning i telegram-svaret, hvilket forhåbentlig er kommet herr hofmarskalken rigtig ihænde, skynder jeg mig herved skriftlig at gentage at jeg ingensomhelst tilladelse har givet herr Stjernström til at opføre «Hærmændene på Helgeland». Tvert imod har jeg i brev af 24de Juni tilmeldt ham at stykket vilde blive givet på det kgl: theater. På dette brev har jeg ikke modtaget noget svar; og da jeg heller ikke ad andre veje, hverken direkte eller indirekte, siden den tid har hørt et ord fra herr Stjernström, så stod jeg i den formening at han havde opgivet sit forsæt. Herr hofmarskalkens meddelelse kom mig derfor ganske uventet, og herr Stjernströms taushed lader sig nu forklare på en ganske anden måde, end jeg havde tænkt. Nu er jeg meget spændt på at erfare hvorledes sagerne står, – om herr Stjernström virkelig har ladet stykket opføre eller om han ved noget skridt fra det kongelige theaters side er bleven forhindret deri. En telegrafisk protest fra mig vilde naturligvis have været virkningsløs; thi jeg kan jo ingen retskraftig indsigelse gøre imod at han benytter mit arbejde. Om det kgl: theater har det i sin magt at forhindre sådant, ved jeg ikke. Videre har jeg for øjeblikket ikke at bemærke angående denne ubehagelige affære; kun håber jeg ret snart gennem de stockholmske tidninger at erfare, hvad stilling sagen står i. Jeg benytter anledningen til at henlede herr hofmarskalkens opmærksomhed på Julius Werthers nye skuespil «Der Fürst von Isolabella», der i denne tid gør usædvanlig lykke hersteds, og som jeg synes også fortjener det, da det er interessantere og langt bedre bygget end tyske dramatiske arbejder ialmindelighed. Jeg tror også at det ved det kgl: theater vil kunne besættes meget tilfredsstillende (med herr Fredrikson i titelrollen og muligvis frøken Åberg som den polske grevinde.) Da jeg kender forfatteren personlig vil jeg derfor se til hos ham at forskaffe mig et expl: af stykket, der endnu kun foreligger trykt som manuskript for theatrene, og oversende samme til herr hofmarskalken, – naturligvis uden nogen forpligtelse til at modtage stykket, såfremt det ikke findes brugeligt. Idet jeg fremdeles anbefaler mig til herr hofmarskalkens velvilje tegner jeg mig med udmærket højagtelse ærbødigst Henrik Ibsen. München den 4de November 1875. Herr boghandler N: Lund, Kristiania. – Herved er jeg så fri at anmode Dem om i Kristiania kreditkasse at ville tegne mig for 10 (ti) aktier i den ny oprettendes «Bergens kreditbank». Jeg håber det endnu er tid, da aktietegningen først skal slutte den 15de November. Så snart endelig beslutning om, hvorvidt det påtænkte nye foretagende virkelig kommer istand, er fattet og bekendtgjort, hvilket vil ske i begyndelsen af December måned, skal den fornødne pengesum til indbetaling af 1ste termin blive Dem tilstillet. I håb om at mit for nogle dage siden afsendte brev rigtigen er kommet Dem ihænde, tegner jeg mig Deres ærbødigst forbundne Henrik Ibsen. München den 25de November 1875. Kære herr Hegel! Idet jeg forbindtligst takker for de i Deres venlige brev af 25de f: m: tilsendte 675 RmՖ, nødes jeg desværre til atter at anmode Dem om godhedsfuldt at ville forstrække mig med en lignende sum, da jeg ellers frygter for at komme til at befinde mig i forlegenhed ved næste måneds begyndelse. Derhos anmoder jeg Dem om ikke, således som tidligere omskrevet, at lade indkøbe statspapirer for det resterende slutningshonorar for «Hærmændene» ved det kgl: theater, men derimod at lade dette beløb komme til afdrag på hvad jeg forskudsvis har oppebåret hos Dem. Forhåbentlig kan det vel nu ikke vare længe forinden det lykkes det kgl: theater atter at bringe stykket på scenen. For øvrigt griber jeg her anledningen til at sige at jeg sletikke er videre fornøjet med justitsråd Berners honoreringsmåde. Stykker, der indleveres i manuskript og antages, skal nemlig efter regulativet honoreres med procenter af indtægten. Nu har både «Kongsemnerne» og «Hærmændene» i sin tid været indleverede i manuskript, ligesom «De unges forbund» hellerikke var i handelen da det indleveredes. Befølges konsekvent den mod mig brugte fremgangsmåde, så bliver reglementsbestemmelsen illusorisk; thi man kan jo først forkaste alle indsendte manuskripter, derved tvinge forfatterne til at lade sine stykker trykke, og derefter spille dem mod et langt ringere honorar. Dette er ikke i sin orden; og jeg har intet imod at justitsråd Berner ved lejlighed bliver gjort bekendt med min opfatning af denne sag. Idag har jeg imidlertid nærmest et andet anliggende at tilskrive Dem om. Jeg har nemlig nylig tegnet mig for 10 aktier, tilsammen 1000 spdlr: i den ny omdannede «Bergens kreditbank», der tidligere var en filial af Kreditkassen i Kristiania. På disse aktier skal i løbet af December indbetales 360 spdlr. Ligeledes har jeg tegnet mig for 500 spdlr. i det nye passagerdampskib «Dronningen» og har derpå straks at indbetale 250 spdlr til H. J. Preus i Kristiansand, til hvem brev vedlægges. Jeg behøver altså ialt 610 spdlr. Nu er det mit spørgsmål om det ikke går an i en låneindretning i København at erholde denne sum på nogle måneder eller et halvt år mod rimelige renter og sikkerhed i mine hos Dem beroende værdipapirer? Andre veje at skaffe beløbet på, vilde tage for lang tid, og jeg har nølet så længe med at sikre mig de fornødne penge fordi jeg stadig har håbet at opførelsen af «Peer Gynt» i Kristiania og «Hærmændene» i Stockholm skulde sætte mig istand til at disponere over det nævnte beløb. Tag endelig ikke ilde op at jeg påbyrder Dem også denne ulejlighed! Kan sagen, som jeg håber, arrangeres i København, så bedes brevet til H. J. Preus expederet snarest muligt, og det kreditbanken vedkommende beløb sendt engang i løbet af December måned til boghandler Lund i Kristiania, der ved al fornøden besked. Af mit nye stykke er 1ste akt færdig og renskreven; jeg arbejder nu på anden. – Hvad synes De om Stjernström? Jeg har siden isommer ikke hørt fra ham. Opførelsen kom mig ganske uventet. – Med mange hilsener til Dem og Deres børn Deres hjertelig hengivne Henrik Ibsen. München den 3die December 1875. Herr hofmarskalk E: af: Edholm! Det var med megen glæde at jeg modtog herr hofmarskalkens sidste ærede skrivelse, hvori jeg fandt bekræftelse på, hvad jeg havde håbet, nemlig at herr hofmarskalken ikke vilde mistyde den sande inderste mening, der er at læse mellem linjerne i mine to breve til herr Stjernström, og hvilke han mig uafvidende har offentliggjort i tidningerne. Et uvilligt og afvisende svar fra min side vilde ikke have afholdt ham fra at give stykket; og at jeg ikke tilsigtede nogen pekuniær vinding fremlyser deraf at jeg afslog at indgå på den eneste betingelse, hvortil hans tilbud om honorar var knyttet; et sådant har jeg heller ikke modtaget, ligesom han overhovedet hidindtil ikke har ladet høre fra sig. Jeg må desuden tillade mig at fremhæve at jeg, dengang jeg korresponderede med herr Stjernström, stedse gik ud fra den forudsætning at det vilde lykkes det kgl: theater at give stykket først, og havde omstændighederne tilladt dette, så skulde han sikkerlig ikke have fundet det hensigtsmæssigt at give det bagefter. Det kgl: theater har jo derimod naturligvis intet at frygte af en sammenligning, og det kan ikke være tvivl om at stykket med den nævnte rollebesætning vil blive spillet ypperligt. Angrebene på det kgl: theater har jeg læst noget af; men det er jo ikke andet, end hvad der gentager sig overalt. De anonyme skrivende herrer kan ikke indse at en kunstanstalt må ledes efter ganske andre grundsætninger end en privat entreprise; og det er vel hellerikke så ganske ublandet af ren kunstinteresse at der skrives og skriges. Her i Tyskland plejer deslige agitationer at dø hen af sig selv, og forhåbentlig vil det gå ligedan i Stockholm. For nogle dage siden afsendte jeg det omskrevne exemplar af «Der Fürst von Isolabella». Nogle ændringer vil måske i Stockholm findes nødvendige, men stoffet forekommer mig ret pikant og ikke ganske almindeligt. – Hernede forberedes nu også «Hærmændene» til opførelse og vil formentlig blive givet foran «Kongsemnerne», hvilket også skal spilles i vinter. Af dramatiske nyheder findes her forøvrigt ikke mange. I Wien gør Willbrands «Aria og Messalina» megen lykke; men jeg kender ikke stykket og ved derfor ikke hvorvidt det passer for vore forholde. Skulde noget brugbart nyt komme mig for øje, skal jeg uopholdelig gøre meddelelse derom. Indtil da tegner jeg mig med udmærket højagtelse herr hofmarskalkens ærbødigst forbundne Henrik Ibsen. – München den 4de December 1875. Herr overintendant, kammerherre Holst. I forgårs havde jeg den ære gennem herr højesteretsadvokat Motzfeldt at modtage mit diplom som indehaver af den kgl: belønnings-medalje i guld, såvelsom et exemplar af den i anledning af Carl Johans-monumentets afsløring prægede medalje, for hvilke begge dele jeg herved aflægger min ærbødigste tak. Grunden til at jeg indtil nu ikke har besvaret herr overintendantens ærede skrivelse af 28de Maj sidstleden, hvori den førstnævnte medalje tilstilledes mig, er den, at den tilståelse for modtagelsen, der omtales som vedlagt og som jeg havde at tilbagesende i kvitteret stand, ikke fandtes i brevet. Jeg har derfor tænkt mig muligheden af at den vilde blive mig sendt samtidigt med diplomet; men da heller ikke dette var tilfældet, så giver jeg mig herved den ære at oversende vedlagte interims-bevis. Idet jeg fremdeles anbefaler mig i herr overintendantens velvillige erindring tegner jeg mig med udmærket højagtelse Deres ærbødigst forbundne Henrik Ibsen. München den 10de December 1875. Kære herr Hegel! Jeg ved ikke hvorledes jeg tilfulde skal kunne takke Dem for det fornyede bevis på Deres venskab og velvilje, som jeg modtog gennem den måde, hvorpå De har ordnet den i mit forrige brev omskrevne sag, nemlig ved selv at forstrække mig med de manglende 610 spdlr. Kun beder jeg Dem være forvisset om at en sådan ordning ikke lå i min tanke; thi vel kan jeg nu og da gøre brug af Deres venlige tidligere tilbud om forskud, når det behøves til daglige udgifter; men aldrig kunde det falde mig ind at ville låne penge af Dem for selv at gøre mig dem frugtbringende. Alt, hvad jeg, samtidig med en hjertelig tak, kan sige, er at tilfældet ikke vil gentage sig; og jeg føler min forbindtlighedsgæld til Dem så meget mere, som jeg netop i dette øjeblik nødes til at bede Dem om endnu en tjeneste af beslægtet natur. Mine rentepenge for 2det halvår er nemlig kun delvis forfaldne den 11te December, resten først ved årets slutning; men jeg tiltrænger den hele sum (400 kroner) endnu før jul, og spørger Dem derfor om De godhedsfuldt skulde ville udfylde og sende mig hele beløbet (450 RmՖ.) skønt det endnu ikke er forfaldent til udbetaling. – De tror visst at jeg er bleven en ødeland eller at her er meget dyrt i München, eftersom jeg hersteds bruger så mange penge. Ingen af delene er imidlertid tilfældet; men sagen er at vi har været nødt til delvis at møblere vor herværende bolig, hvormed vi nu er færdige, og hvorefter vi for fremtiden altså kommer til at bo så meget billigere; men dette år har været mig et dyrt år. På mit nye stykke arbejder jeg daglig og jeg har jo nu fordoblet opfordring til at levere manuskriptet så hurtigt som muligt. Jeg frygter for at jeg i mit forrige brev, da jeg skrev om «Hærmændene» og «Kongsemnerne», ikke har udtrykt min opfatning ganske tydeligt; thi De siger at begge var ældre stykker da de kom på det kgl: theaters scene. Ja, ganske visst; men «Hærmændene» var komplet nyt da jeg 1858 indleverede det til theatret, og ligeså «Kongsemnerne» da det indleveredes i 1863, begge i manuskript. Derfor mener jeg at man burde have honoreret begge således, som man vilde været nødt til hvis man straks havde antaget dem. Jeg skriver om dette fordi jeg er sikker på at justitsråd Berner vil følge samme taktik ligeover for mit nye stykke; han vil antage det til opførelse men sætte en så lang frist for denne at han ved at vi umuligt indtil da kan holde det ude af boghandelen; og når det så udkommer, vil herr Berner sige, ja nu er stykket trykt; nu må jeg have det så og så meget billigere! – I denne tid er det 10 år siden jeg med uro ventede på udgivelsen af «Brand». Tak for den tid som ligger imellem! Ingen har således som De bidraget til forskellen mellem nu og da for mit vedkommende. Vær forvisset om at jeg aldrig glemmer dette. Med hjertelig hilsen til Deres børn tegner jeg mig Deres hjertelig hengivne Henrik Ibsen. München den 20de December 1875. Herr boghandler Nils Lund Kristiania. Idet jeg herved forbindtligst takker Dem såvel for Deres to venlige breve af 3die og 6te dennes som for udførelsen af mine forskelligartede kommissioner, tillader jeg mig at bede indlagte rekvisitionsseddel på «Dagbladet» samt billetten til herr Simonsen godhedsfuldt besørget. Ligeledes beder jeg Dem for min regning at ville betale til kand: jur: Alfred Larsen 5 spd. 86 ʄ, så snart dette beløb af ham måtte blive indkrævet. Hvad der efter alle fradrag bliver tilovers af min kvartalsgage bedes hidsendt i veksel, dog ikke, som sidst, på Paris, men helst betalbar hersteds eller i Berlin. Har Kreditkassen forbindelse med den herværende «Vereins-bank», så kunde jeg måske få en direkte anvisning på denne. Med gentagen tak for Deres varetagelse af mine anliggender og med ønsket om en glædelig jul og et godt nytår tegner jeg mig Deres ærbødigst forbundne Henrik Ibsen. München den 29de December 1875. Kære herr Petersen! Er De andetsteds udbuden nytårs-aften? Hvis ikke, så gør os den fornøjelse at se ned til os. Deres venskabeligst forbundne Henrik Ibsen. München den 31te December 1875. Kære herr Hegel! Tillad mig herved på det forbindtligste at takke Dem såvel for Deres venlige brev af 14de dennes med deri indlagte penge som for den righoldige bogpakke, der i så væsentlig grad har bidraget til at gøre os julen behagelig og som endnu i lang tid vil yde os beskæftigelse for de lange og ensomme vinteraftener. Af de tilsendte bøger ser jeg at den franske skrift, der benyttes i mine arbejder, synes at vinde rask indgang hjemme, hvilket jo også er let forklarligt, da den unægtelig er meget smuk. Blandt literære folk vinder også de danske bøgers udstyr almindelig beundring hernede, og der ytres jævnlig at noget lignende får man såre sjeldent se i Tyskland, hvilket jo også er sandt. Nu vil jeg blot ønske at julen må have været en god tid for boghandelen hjemme og at der må være ret dygtigt ryddet op i de forhåndenværende oplag, så at nye dito, ialfald af et eller andet, inden føje tid gøres fornødne. Indtil videre lever jeg ialfald i håbet, og under alle omstændigheder takker jeg Dem for det forløbne gode år og ønsker at det nye for Dem og Deres kære må være godt og glædeligt i alle henseender. Med særlig hilsen og tak fra min hustru og min søn for det tilsendte tegner jeg mig Deres hjertelig hengivne og forbundne Henrik Ibsen. München den 22de Januar 1876. Kære Lassen! I lang tid har jeg nu med længsel ventet på at «Peer Gynt» skulde komme til opførelse og tør nu håbe at dette vil ske i den allernærmeste fremtid. I den anledning vil jeg ikke undlade at minde om at der denne gang intet er bestemt om honoraret, og jeg beder Dig derfor godhedsfuldt at ville formå den ærede direktion til at fatte beslutning herom så betimeligt at mit tilkommende kan blive mig udbetalt dagen efter stykkets 1ste eller 2den opførelse gennem min kommissionær, boghandler Nils Lund i Kristiania. Skulde uforudseede hindringer endnu forhale opførelsen i nogen tid, og der for stykket, som sædvanligt, stipuleres et minimums-honorar, så vilde jeg være direktionen særdeles takskyldig, hvis den tillod at dette udbetaltes forskudsvis. Jeg behøver nemlig nødvendigvis penge deroppe i denne tid og har i påvente af «Peer Gynt» ikke draget omsorg for at have sådanne disponible. Bed direktionen undskylde denne min anmodning og sig at den beviser mig en stor tjeneste derved. Jeg kan meddele Dig at jeg i denne vinter arbejder på et nyt 5-akters skuespil af vort hjemlige nutidsliv, og blir antageligen færdig dermed i April. Det vil blive sendt som trykt manuskript til vore nordiske theatre og først derefter komme i boghandelen. Jeg håber at man vil blive tilfreds med det hjemme og andetsteds. Nu vil jeg håbe at det må gå godt med «Peer Gynt»; befindes noget parti eller det hele for langt, så stryg, stryg! Med en ærbødigst kompliment til direktionen og en venlig hilsen til Josephson tegner jeg mig Din venskabeligst forbundne Henrik Ibsen. NB. Min herværende adresse er: Schönfeld-Strasse, No 17. P. s. Just som jeg skal afsende dette brev, ser jeg af norske aviser at Bjørnson skal have indtægten af 20de forestilling af «En fallit.» Hvorledes er dette at forstå? Honoreres B: på favorablere vilkår end jeg? Forholder det sig så, da må jeg gøre fordring på at der bringes overensstemmelse heri. I modsat fald indleverer jeg aldrig mere noget nyt skuespil til Kristiania theater. Jeg vilde gerne vide hvor mange gange «Hærmændene», «Kongs-emnerne», «De unges forbund» og «Kærlighedens komedie» har været opført hjemme. Det er rigtignok før bleven mig sagt at B: betales langt bedre end jeg; men jeg har aldrig villet tro det. Nu ved jeg imidlertid ikke længere hvad jeg skal tro, og beder derfor om klar og grej oplysning. Venskabeligst Henrik Ibsen. München den 25de Januar 1876. Herr boghandler Nils Lund! Kristiania. Herved tillader jeg mig at bringe Dem min forbindtligste tak såvel for den tilsendte veksel som for opgøret for forrige år, imod hvilket jeg dog må gøre en bestemt indsigelse betræffende at De ingen godtgørelse har beregnet for al den ulejlighed, varetagelsen af mine anliggender må have forvoldt Dem; thi det opførte beløb 1.60 dækker jo kun Deres udlæg til postporto, o. s. v. Jeg må derfor bestemt fastholde og indstændigt bede Dem om at beregne Dem et ordentligt vederlag for den tidsspilde jeg påfører Dem. På Kristiania theater skal nu snart «Peer Gynt» opføres, i hvilken anledning jeg beder Dem være af den godhed at hæve honoraret hos herr Giebelhausen. Muligens forfalder det hele honorar, eller ialfald en del af samme, til udbetaling endnu forinden stykkets opførelse såfremt denne skulde forsinkes ved uforudsete hindringer. Herom vil herr Giebelhausen på forespørgsel give oplysning. Nogen fuldmagt behøves ikke da jeg i et brev til herr Hartvig Lassen har betegnet Dem som min kommissionær. Af honoraret bedes 250 spdlr sendt til H. J. Preus i Kristiansand som sidste indbetaling på mine i det nye passagerdampskib «Dronningen» tegnede aktier, hvorhos De måske vil anmode ham om at sende Dem aktiebrevene og indtil videre opbevare disse for mig. Resten af honoraret samt min gage for Januar, med fradrag af hvad Alfred Larsen skal have, bedes mig hidsendt i veksel som sidst, da jeg frygter for at kunne komme i pengeforlegenhed i næste måned. Til Alfred Larsen skriver jeg imorgen og minder ham om sagen. Jeg er for tiden beskæftiget med et skuespil af nutidslivet i 5 akter og vil forhåbentlig blive færdig dermed om et par måneder. I London er på Samuel Tinsley’s forlag udkommet en engelsk udgave af «Kejser og Galilæer», og på det herværende kgl: theater forberedes både «Hærmændene» og «Kongsemnerne» til opførelse; det førstnævnte vil blive givet snarest muligt. Alt dette volder mig forresten en hel del bryderi. Med tak og venlig hilsen tegner jeg mig Deres ærbødigst forbundne Henrik Ibsen. Herr cand: jur: Alfred Larsen. Josefinegade, hjørnet af Pilestrædet. Christiania. (Norwegen.) fr: München den 26de Januar 1876. Kære ven! Undskyld at jeg ligeover for Dig har gjort mig skyldig i en stor uefterrettelighed betræffende drikkehornet! Sagen er at det på mig faldne beløb har ligget parat hos min kommissionær, boghandler Nils Lund, lige siden December måned, men at jeg indtil nu rent har glemt at underrette Dig derom. Tilgiv dette og vær af den godhed at lade beløbet hæve. – Nu har I jo professor Maurer oppe hos jer og jeg håber man gør sit bedste for at hædre og fejre ham, hvilket han i fuldt mål fortjener, ikke alene som videnskabsmand men også fordi hans hus er som et hjem både for herboende og gennemrejsende norske. – Med en hjertelig lykønskning i anledning af din nye bestilling, og med en hilsen til alle venner og bekendte tegner jeg mig Din hengivne Henrik Ibsen. P. s. Lidt må jeg dog tilføje om den herværende skandinaviske koloni. Den består af mindst 50 personer, navnlig af kunstnere og polyteknikere. Eilif Petersen har vundet et anset navn i den tyske kunstverden; han har nu en hel del elever, flere, end han kan modtage, melder sig og må tilbagevises; han har sikkert en stor fremtid for sig. Sinding maler det ene billede efter det andet med utrolig raskhed og synes aldrig at blive læns på ideer. Grønvold arbejder grundigt og samvittighedsfuldt; ligeså Rusten og Ekenæs; de øvrige kender jeg mindre til. Hvad mig selv angår da er jeg i denne vinter i fuldt arbejde med et nyt 5-akters skuespil af vort nutidsliv, og bliver antagelig færdig dermed i Maj. «Hærmændene» forberedes nu til opførelse på det herværende hoftheater; derefter kommer «Kongsemnerne», som ligeledes er antaget. Af «Kejser og Galilæer» er nu den engelske udgave udkommen hos Samuel Tinsley i London. Jeg håber at den bliver anmeldt også hjemme. Og hermed lev vel! Din H. I. München den 27de Januar 1876. Kære Stjernström! I næsten tre måneder har jeg nu ventet at skulle få høre nogle ord fra Dig; thi af norske tidninger erfor jeg i begyndelsen af November at «Hærmændene på Helgeland» da skulde komme til opførelse på dit teater. Når et dramatisk arbejde af mig sættes i scene i Kristiania eller København, er jeg altid vant gennem disse teatres intendenter at holdes nogenlunde à jour med sagernes gang; jeg underrettes om prøvernes udfald og modtager altid telegram umiddelbart efter første forestilling, hvorpå da efterhånden samtlige bladanmeldelser bliver mig tilsendte. Som gammel teatermand ved Du naturligvis i hvilken uro og spænding en dramatisk forfatter under sådanne omstændigheder befinder sig, især når han er fraværende, og Du vil derfor finde det forklarligt når jeg både af denne grund og i betragtning af vort gamle venskab havde gjort sikker regning på at få høre hvilken modtagelse «Hærmændene» har fundet i Stockholm. Nu ved jeg sågodtsom intet herom; thi de norske tidninger, som kom mig for øje, indeholdt kun korte notitser om den første forestilling, og svenske tidninger har jeg hernede ikke anledning til at læse. Hvorledes er altså foretagendet løbet af? Har stykket vundet bifald hos almenheden eller har Du måttet henlægge det? Det sidste synes jeg ikke jeg bør befrygte når jeg ser hen til den lykke, som dette skuespil andetsteds har gjort; men på den anden side synes jeg også at hvis stykket har slåt godt an i Stockholm, så må det jo vel nu have oplevet de 10 første forestillinger, efter hvilke honoraret skulde blive mig udbetalt. Også dette, kære ven, har Du forgæves ladet mig vente på, og jeg havde dog så sikkert gjort regning på at modtage samme senest ved juletider. Lad mig derfor nu se at Du ret snart indhenter det forsømte både i den ene og i den anden henseende; det vil sige: glæd mig ved tilsendelsen af et meget rigeligt honorar; thi af dettes størrelse vil jeg jo få en målestok for, hvor stor søgning mit stykke har skaffet dit teater. Måske kan det interessere Dig at erfare at «Hærmændene» nu forberedes til opførelse på det herværende hofteater og at det rimeligvis vil blive spillet inden et par måneder. «Kongs-emnerne» er ligeledes antaget til opførelse her og vil blive givet senere. Derhos kan jeg i fortrolighed melde Dig at jeg for tiden skriver på et nyt 5-akters skuespil af vort nordiske nutids-liv og at jeg håber at blive færdig dermed i Maj måned. Og endelig at vi rimeligvis kommer til at træffes i Stockholm isommer, da det er min agt at gøre et nyt besøg deroppe. Forresten lever jeg meget stille her; omgåes med næsten ingen skandinaver og med kun få tyske udenfor en liden literær kreds. Og hermed, kære ven, samt med en hjertelig hilsen til din hustru og din øvrige familje, og i håbet om snart at høre fra Dig, tegner jeg mig Din hengivne Henrik Ibsen. Adresse som før: Schönfeld-Strasse, 17. München. München den 5te Februar 1876. Kære herr Hegel! Med forbindtligst tak erkender jeg modtagelsen såvel af regnskabsopgøret for forrige år som af exemplaret af «Kejser og Galilæer» i engelsk oversættelse. Det førstnævnte udviser jo en betydelig gæld til Dem; men jeg håber sikkert at indeværende år skal bringe ballance heri. Igåraftes havde jeg den store glæde gennem Deres venlige meddelelse at erfare at Stjernström har til Dem indbetalt 1000 kroner som honorar for «Hærmændene på Helgeland». Desværre ser jeg mig ikke istand til at lade noget af dette beløb komme til afkortning på de hos Dem optagne forskud, men nødes til at bede Dem om godhedsfuldt at ville sende mig deraf 600 kroner (i RmՖ). Imorges modtog jeg brev fra Stjernström hvoraf jeg må antage at en af ham tidligere afsendt skrivelse er gået tabt; thi jeg har til nu intetsomhelst hørt fra ham. På mit nye stykke arbejder jeg uafbrudt. Holger Drachmann er endnu her. Forresten koldt og ubehageligt vejr. Med tak og de bedste hilsener til Dem og Deres kære tegner jeg mig Deres hjertelig hengivne Henrik Ibsen. München den 5te Februar 1876. Kære Stjernström! Imorges havde jeg den fornøjelse at modtage din venlige skrivelse; den tidligere må være bortkommen undervejs; at den ikke findes her på posten er jeg fuldkommen overbevist om; men jeg skal dog forhøre mig derom. Tillad mig nu først hjerteligst at takke Dig for det til Kancelliråd Hegel sendte honorar! Størrelsen af dette oversteg mine forventninger; thi det har altid forekommet mig tvilsomt hvorvidt «Hærmændene», på grund af sit indhold, vilde kunne blive populært i Stockholm. At jeg i væsentlig grad skylder Dig og dit theater den fremgang, det alligevel har havt, derom er jeg forvisset. Interessant var det mig at erfare noget om dit repertoire; thi jeg ser deraf at Du har et stort område for din virksomhed; jeg glæder mig meget til at få tale med Dig om adskilligt, som står i forbindelse hermed. Jeg ser med deltagelse at Du er plaget af reumatiske lidelser; men jeg håber at det kun er forbigående; og for mig har det ialfald havt den fordel at jeg derved er kommen i besiddelse af din hustrus håndskrift, hvilken jeg skal bevare blandt lignende fra andre interessante og elskværdige personligheder. Med de hjerteligste hilsninger til hende, Dig selv og din øvrige familje tegner jeg mig Din hengivne ven Henrik Ibsen. München den 6te Februar 1876. Kære svoger! I lange tider, og navnlig siden jul og nytår, har vi nu daglig ventet at høre nogle ord fra Dig og derved erfare hvorledes Du og din hustru befinder eder i de nye forholde deroppe i Telemarken. Hidtil har vi imidlertid ventet forgæves; men vi har stadig tænkt os at din nye stilling foreløbig har nødt Dig til at indstille al brevveksling, der ikke strængt taget er nødvendig. For et par dage siden bragte jeg imidlertid i erfaring at et brev til mig fra Stockholm er bortkommet undervejs, og nu er både Susanna og jeg bange for at det samme skal have været tilfældet med det brev, vi isommer tilskrev Dig fra Tyrol umiddelbart efterat vi havde modtaget den glædelige og ganske uventede nyhed om dit giftermål. Vi sendte Dig og din unge hustru deri vor hjerteligste lykønskning og udtalte håbet om engang at få gøre vor nye svigerindes personlige bekendtskab hernede. Er dette brev virkelig ikke kommet Dig ihænde, da vilde jeg anse det for det ubehageligste tilfælde, der nogensinde er passeret mig i min brevveksling med gode venner. Men jeg synes ikke jeg kan tro det. Brevet var adresseret ligesom dette, altså ganske nøjagtigt efter dit opgivende. Lad os endelig snarest mulig vide, hvorledes dette hænger sammen! Fra Thomas har vi kun hørt en eneste gang ivinter. Kunde Du meddele os noget om hans tilstand, vilde det være os meget kært. Hernedefra er der ikke synderlig nyt at berette. Dog vil jeg meddele Dig at jeg fortiden arbejder på et nyt skuespil af nutidslivet og at både «Kongsemnerne» og «Hærmændene» er antagne til opførelse på det herværende store hoftheater; det sidstnævnte stykke vil blive spillet om et par måneder. Forøvrigt er jeg her kommen ind i en stor literær kreds, hvori jeg er bleven mødt med særdeles velvilje og forekommenhed. Livet er således meget behageligt hernede; men vinteren har været stræng og er det fremdeles; dog bor vi lunt og behageligt, og derhos meget smukt, – hvilket vi gerne vilde at Du selv og din hustru personlig skulde overbevise eder om! Og lad os så ret snart til beroligelse høre fra Dig og erfare hvorledes I har det deroppe. Vær viss på at hvad der angår eder, interesserer os langt mere end alt andet hjemme. Det øvrige er jo heller ikke i og for sig meget tiltalende. I de Jaabæk-Riddervoldske stridigheder har jeg ikke en smule mere sympati for den ene part end for den anden; og på lignende måde går det mig ligeover for resten af vore hjemlige tidsspørgsmål og kævlerier. Der råder en utålelig bornerthed i det altsammen. Om 5–6 dage vil dette brev kunne være på Mosebøe og om 14 dage vil jeg kunne have svar fra Dig. Lad os ikke vente længer, og modtag imidlertid Du og din kære hustru de hjerteligste hilsener fra os alle. Din altid hengivne Henrik Ibsen. NB! Min herværende adresse er fremdeles: Schönfeld-Strasse, 17: – München den 20de Februar 1876. Herr boghandler Nils Lund Kristiania. I håb om at De har modtaget mit forrige brev tillader jeg mig at meddele Dem at jeg gennem en skrivelse fra herr Hartvig Lassen er bleven underrettet om at den første del af honoraret for «Peer Gynt» først udbetales efter stykkets 3die opførelse, og er det mig meget magtpåliggende at de forhen omskrevne 250 spdlr da snarest muligt bliver sendt til herr H. J. Preus i Kristiansand. Derimod behøver De ikke at sende penge herned. Skulde mod formodning 3die forestilling indbringe mindre end 250 spdlr: så må det manglende dækkes af min gage for Januar og Februar måned. For ordens skyld tilføjer jeg her en bemyndigelse til at hæve honoraret hos theaterkassereren. Med en forbindtligst hilsen tegner jeg mig Deres særdeles forbundne Henrik Ibsen. München den 21de Februar 1876. Kære Lassen! I besiddelse af dit venlige brev af 11te dennes nødsages jeg til endnu en gang at ulejlige Dig med nogle ord om det samme emne. Men da jeg jo ved at deslige sager egentlig ligger udenfor din befatning med theatret, så beder jeg Dig om at betragte denne skrivelse som kun i formen stilet til Dig, og anmoder Dig om at fremlægge samme for bestyrelsen, da jeg gerne vil at denne skal kende min mening om det pågældende punkt. Din oplysning om hvorledes «En Fallit» er bleven honoreret, giver ikke noget udtømmende svar på mit spørgsmål; thi jeg får ikke vide, hvorledes «De nygifte» og «Maria Stuart i Skotland» er bleven honorerede. Heller ikke får jeg svar på mit spørgsmål om hvorvidt noget af mine stykker har oplevet den 20de forestilling på Kristiania theater: Disse to punkter vil theatrets kasserer med lethed kunne skaffe oplysning om, og en sådan tillader jeg mig derfor fremdeles at imødese. Ligeledes skulde det ikke være uden interesse at få vide hvad Bjørnsons stykker og hvad mine har indbragt theatret. Når jeg har de fornødne materialier ihænde er det nemlig min agt at fremsætte forslag om et tidsmæssigt honoreringsregulativ; thi det som nu snart befølges snart fraviges hjemme, finder intet sidestykke ved noget vel bestyret og ledet theater. Det er de dramatiske arbejder selv, der bør betales, og ikke tillige en med disses antagelse og hyppige opførelse muligvis forbunden kortere eller længere våbenstilstand fra vedkommende forfatters side. Hvad nu honoreringsmåden af «Peer Gynt» angår, da savner jeg deri et væsentligt moment uden hvilket jeg ikke kan finde den tilfredsstillende eller antagelig. Jeg mener nemlig bestemmelsen om garanti for et visst minimumshonorar. Denne bestemmelse er ufravigelig nødvendig når en forfatter skal lønnes med indtægten af en enkelt forestilling; i modsat fald vilde han være fuldstændig given i tilfældets og vilkårlighedens vold. Slet vejr, slet valg af dagen, festligheder eller tilstelninger andetsteds, – alt dette og meget andet kan bevirke at forfatteraftenen gives for tomme bænke. Ved antagelsen af mine øvrige stykker har også stedse et sådant minimum været fastsat, og jeg kan ikke indrømme bestyrelsen ret til således uden videre at forandre de grundprinciper, hvorefter jeg tidligere har været honoreret. Retfærdigst og rimeligst var det om jeg for «Peer Gynt» istedetfor indtægten af 1 forestilling erholdt 20 % af indtægten af de 5 første opførelser. Vil bestyrelsen imidlertid ikke gå ind herpå, så må jeg ialfald fastholde at der tilsikres mig et honorar af mindst 300 spdlr. – Mærkelig nok synes man i Norge at betragte det som en nådessag at betale for dramatiske arbejder; forhåbentlig vil den nye lov om den literære ejendomsret bidrage til at skaffe de almindelige europæiske begreber på dette feldt indgang også hos os. I København og Stockholm honoreres forfatterne nu meget anstændigt og det samme er nu tilfældet her i Tyskland. For «Hærmændene», der nu er under indstudering ved det herværende store hoftheater, erholder jeg som medlem af «Genossenschaft dramatischer Autoren» 10 % af billetsalget ved samtlige forestillinger, som stykket måtte opleve; og det samme honorar er ethvert tysk theater, der antager et helaftenstykke, forpligtet til at betale, og det ikke blot for forfatterens men også for hans arvingers levetid. Bjørnson tager altså ganske betydelige summer ind for «En fallit», og Paul Lindau tjente f: ex: på «Ein Erfolg» blot i det første år 15,000 Thaler. – Direktionens nægtelse af forskudsvis at udbetale mig en del af honoraret kan jeg ikke anse for andet end sædvanlig norsk sagførermæssig tværhed, der stikker skarpt af mod den velvillighed, forekommenhed og tjenstfærdighed, hvormed jeg mødes overalt udenfor hjemmet. Jeg kunde have endnu en hel del at tilføje, men vil dog idag indskrænke mig til det ovenfor anførte, og i håb om at direktionen og jeg slutteligen også dennegang kommer til enighed tegner jeg mig Din venskabeligst forbundne Henrik Ibsen. München den 26de Februar 1876. Herr theaterdirektør Aug: Rasmussen Bergen. Med forbindtligst tak for de i Deres meget ærede skrivelse af 17de dennes som Honorar for «Hærmændene på Helgeland» fremsendte 100 kroner giver jeg mig den ære at meddele at det arbejde, hvormed jeg for tiden er beskæftiget, er et skuespil i 5 akter, behandlende forholde af vort moderne liv og bestemt til opførelse på scenen. Antagelig bliver det trykt i løbet af sommeren men kommer ikke i boghandelen forinden henimod jul. Så snart jeg er i besiddelse af et trykt exemplar vil det være mig en fornøjelse at tilstille Dem et sådant i lighed med hvad der vil finde sted ligeoverfor de øvrige nordiske theatre. Stykket kræver et temmelig stort personale, men vil, hvad dekorationer, dragter og andet udstyr betræffer, ingen vanskelighed frembyde. I håb om at den med Dem og Deres theater så behageligt indledede forbindelse vil kunne blive fortsat til gensidig tilfredshed tegner jeg mig Deres ærbødigst forbundne Henrik Ibsen. München den 5te Marts 1876. Kære herr Josephson! Tak for «Peer Gynt»! Deres venlige telegram var indledningen til den række af glædelige meddelelser, som jeg i den forløbne uge har modtaget fra hjemmet. Dette udfald af teatrets vovelige foretagende har overtruffet alle mine forventninger, skønt jeg egentlig ikke har næret nogen frygt i så henseende. Jeg vidste jo at sagen var i Deres hænder og at ingen anden mand i vore lande vilde kunne drive den igennem således som De. Hjertelig har det også glædet mig at erfare at dette er den almindelige og enstemmige mening hjemme. Tør jeg nu også få lov til gennem Dem at frembære min tak til personalet, ikke blot til bærerne af de store lønnende roller, men også til alle dem, som ved medvirkning og samvirkning i bipartierne har støttet mit arbejde; i dette stykke kommer det jo i en så ganske overordentlig grad an på at alle uden undtagelse gør sit bedste; og at så har været tilfældet her, derom er jo alle beretninger samstemmige. – Gid De nu blot ikke svigter Kristiania teater, som De så meget har bidraget til at hæve og udvikle. Jeg kan ikke tænke mig andet end at den værste tid nu må være forbi. Staten og kommunen kan umulig i længden vægre sig ved at yde bidrag til denne institution, og et nyt, stort og tidsmæssigt hus kan heller ikke længe lade vente på sig. Hermed vil meget være forandret og mange ubehageligheder fjernede. – Hernede gøres nu store anstalter til opførelsen af «Hærmændene på Helgeland», der skal gives 1ste gang den 23de Marts. Dr: Grandaur, som har været særlig virksom i denne sag, beder Dem venligst hilset. Kommer De ikke her ned til sommeren? Hvis så er, da lad mig det endelig vide i forvejen; thi jeg har meget at tale med Dem om og vilde glæde mig særdeles om vi igen kunde tilbringe nogen tid sammen. Og hermed farvel for idag! En hjertelig hilsen også fra min hustru sendes Dem gennem Deres hengivne og taknemmelige Henrik Ibsen. – «Nu tillader jeg mig at spørge Dem, om De har fundet nogen forlægger til Deres oversættelse af denne bog? Hvis dette er ikke tilfældet foreslår jeg Dem at sælge oversættelsen til mig hvorefter jeg da vilde lade den trykke på egen bekostning. Prisen vil De selv behage at bestemme og manuscriptet måtte sendes mig snarest muligt.» Dette var, hvad jeg idag i al hast vilde tillade mig at foreslå. For øvrigt er jeg beskæftiget med et nyt skuespil af nutidslivet, der rimeligvis bliver færdigt om nogle måneder; men størst interesse har jeg dog af at få mine bøger udbredte i Tyskland; jeg trænger til en større læsekreds. Min hustru lever vel og beder Dem hjerteligst hilset. Min herværende adresse er: Schönfeld-Strasse, 17. I håb om snart at modtage svar tegner jeg mig Deres hjertelig forbundne Henrik Ibsen. München den 25. März 1876. Herrn Buchhändler Theodor Ackermann. München. Hiermit erlaube ich mir mitzutheilen und zu bestätigen, dass ich mit den in Ihrem werthen Schreiben vom 9. d. M. betreffs des geschäftlichen Vertriebs meines Schauspieles: Nordische Heerfahrt aufgestellten Bedingungen einverstanden bin und also das eben erwähnte Schreiben als einen zwischen uns abgeschlossenen Vertrag betrachte. Ihr ganz ergebener Henrik Ibsen. München den 27de Marts 1876. Herr boghandler Nils Lund. Kristiania. Med forbindtligst tak for Deres venlige skrivelse af 2den dennes med deri indlagte bankanvisning tillader jeg mig at anmode Dem om i begyndelsen af næste måned godhedsfuldt at ville sende mig omtrent 500 kroner på samme måde som sidst, nemlig gennem direkte anvisning på «Bayrische Vereinsbank» da denne udbetalingsmåde forekom mig betydelig fordelagtigere end nogen af de tidligere benyttede. Det har været mig særdeles behageligt at erfare at opførelsen af «Peer Gynt» er lykkedes så vel; forhåbentlig vil dette have indflydelse også på bogens afsætning. Hernede udkommer i disse dage en tysk originaludgave af «Hærmændene på Helgeland», der er ansat til opførelse på hoftheatret 1ste gang den 7de April. Det lønner sig nutildags godt at skrive for de tyske theatre; thi en forfatter erholder af hvert theater, hvorpå et stykke opføres, 10 % af billetsalget af samtlige forestillinger, som stykket nu eller i fremtiden kommer til at opleve. I Warschau er der i vinter udkommet en polsk oversættelse af et større udvalg af mine digte, ledsaget af en omfattende biografi og portræt; digtene er forøvrigt blevne stærkt beklippede af den russiske censur; navnlig er der bleven strøget lange stykker af «Ballonbrevet». For øvrigt intet nyt; stræng vinter og ubehageligt vejr. Deres ærbødigst forbundne Henrik Ibsen. München den 30te Marts 1876. Kære herr Grieg! Af Deres venlige brev, som jeg modtog igåraftes ser jeg at der må herske nogen misforståelse på begge sider angående musiken til «Peer Gynt»; men jeg håber at denne sag let kan ordnes til alle vedkommendes tilfredshed. Som De vil erindre kunde vor aftale om at jeg i eget navn skulde indlevere til theatret både text og musik ikke overholdes, såsom sidstnævnte ikke blev færdig til den forudsatte tid. Jeg indleverede derfor texten alene og har siden den tid stadig forudsat at overenskomsten om betaling for musiken måtte blive en privat sag mellem Dem og theaterdirektionen. Dette har også været direktionens mening; thi i de breve jeg vekslede med denne betræffende forfatterhonoraret heder det udtrykkelig at man ikke ser sig istand til at betale mig mere end så og så meget «eftersom jo musiken må betales særskilt». Efter denne udtalelse kunde det ikke falde mig ind andet, end at De samtidigt med partiturens indlevering havde truffet overenskomst om betalingsvilkårene. At dette ikke er sket er jo imidlertid ingen skade; thi jeg kan aldrig betvivle at theatret, ligeoverfor en komponist af Deres betydning, vil vise sig lige så liberal, som tilfældet vilde have været, hvis forhandlingerne var førte gennem mig. Jeg synes derfor at De bør besvare bestyrelsens brev og stille de fordringer, som De anser berettigede. At De ikke sælger musiken overhovedet, men kun retten til dens benyttelse på Kristiania theater, forudsætter jeg som en selvfølge; thi efter hvad jeg har bragt i erfaring tænker man på at spille stykket i Stockholm, og for nogle dage siden modtog jeg brev fra en tysk literat, der udbeder sig tilladelse til at oversætte og bearbejde det til brug for de tyske theatre. Det gælder altså hovedsagelig for Dem ikke at fraskrive Dem ejendomsretten. Alle de herhen hørende underhandlinger vil De, der befinder Dem så nær, meget lettere og hurtigere end jeg kunne bringe til et tilfredsstillende resultat, og jeg håber snart at erfare at et sådant er opnået. Tillad mig imidlertid at bringe Dem min hjerteligste og venskabeligste tak for al den andel De har havt i mit stykkes fremgang på scenen hjemme! Vi har med oprigtig deltagelse erfaret de sørgelige dødsfald, der er indtrufne i Deres nærmeste familjekreds i den seneste tid, og jeg formoder det er dertil De sigter i Deres brev. Jeg glæder mig på Deres vegne over at De kommer ud at rejse til sommeren; det vil adsprede Dem og styre Dem til nye arbejder. Særdeles kært skulde det være mig om vi kunde mødes. Vi bliver her i München til slutningen af Juli, og min adresse hersteds er: Schönfeld-Strasse, No 17. I August og September rejser vi rimeligvis til Tyrol og vender derpå tilbage hertil. Læg altså touren over München! De har mange venner og beundrere i den musikalske verden hersteds. I håb om snart at erfare at sagen med theatret er bragt i orden og med en hjertelig hilsen til Dem og Deres tegner jeg mig Deres venskabeligst forbundne Henrik Ibsen. Mandag formiddag. Kære herr Petersen! Skulde De og herr Cronberg imorgen, Tirsdags aften ville besøge os, vilde det være os særdeles kært. De vilde i så fald træffe Ole Bull og et par andre landsmænd hos os. Jeg ved nok at De sædvanligvis er optagen om Tirsdagene; men for en gangs skyld –! Ole Bulls forestående afrejse tillader os ikke at vælge nogen anden dag. Venskabeligst Henrik Ibsen. München den 11te April 1876. Kære herr Hegel! Hjertelig tak for den glædelige meddelelse angående «Peer Gynt». Jeg ved ingen ændringer at foretage; trykningen kan derfor gerne påbegyndes straks. Igår opførtes «Hærmændene» for første gang på det herværende store hoftheater. Huset var sågodtsom fuldt og stykket modtoges med stormende bifald. Jeg, der overvar forestillingen bag kulisserne, fremkaldtes fem gange. Efter forestillingen improviserede Münchner-literaterne en festlighed for mig, der varede til langt ud på natten. – I al hast! Deres hjertelig hengivne Henrik Ibsen. Igår opførtes «Hærmændene» for 1ste gang under stormende bifald. Jeg blev fem gange fremkaldt. Med undskyldning for min lange taushed og med hjertelig hilsen fra os alle tegner jeg mig Deres hengivne Henrik Ibsen. Herr højesteretsadvokat Emil Stang forbindtligst og venskabeligst tilegnet. München den 24de April 1876. Henrik Ibsen. Hjertelig tak for telegrammet og for alt, hvad De har udrettet for mig. Efter sidste brev så meget mere glædeligt overraskende! Efter denne tyske udgave spilles stykket her med overordentligt bifald, og sålænge den literære ejendomsret hjemme ikke er betrygget ved en tidsmæssig lov kan jeg intet fordelagtigere gøre end at foranstalte tyske originaludgaver af mine bøger. Her er de literære forholde ordnede på en for forfatterne meget tilfredsstillende måde. Hos os lader det til at storthinget også iår vil skyde sagen tilside. Med gentagen tak og hilsen Deres H. I. An die General-Intendantur des kaiserl: königl: Hofburgtheaters in Wien. Möglicherweise ist mein Schauspiel «Nordische Heerfahrt» durch den Vorstand der Genossenschaft dramatischer Autoren, deren Mitglied ich bin, an die hohe General-Intendantur schon eingereicht worden. Für den Fall aber dass dies noch nicht geschehen sein sollte, erlaube ich mir auch persönlich ein Exemplar des erwähnten Stückes zu übersenden. München den 28. April 1876. Mit vorzüglicher Hochachtung Henrik Ibsen. Til Overlærer Jak: Løkke venskabeligst fra Henrik Ibsen. Kære ven! Tak for din mesterlige engelske læsebog og undskyld at denne tak fremkommer så sent! Måske kan det interessere Dig at erfare at dette stykke opførtes hersteds den 10de dennes under stormende bifald. Jeg fremkaldtes fem gange. Samme begejstring og fremkaldelser for fuldt hus dagen efter. Münchner-literaterne foranstaltede en festlig tilstelning for mig. Kongen af Bayern har gennem sin kabinetssekretær sendt mig en skrivelse. Din H. I. Herr adjunkt Stub! I den avispakke, som ankom hid lørdags aften, findes Deres opsats ikke indrykket. Så snart «Morgenbladet» har optaget samme, skal det betræffende nummer blive Dem tilsendt. München den 8de Maj 1876. Ærbødigst Henrik Ibsen. München den 16de Maj 1876. Herr theatersekretær Giebelhausen. Kristiania. Som svar på Deres meget ærede skrivelse af 10de dennes skal jeg tillade mig at bemærke følgende. Hvad herr Grieg i sit brev af 8de April anfører, forholder sig for så vidt rigtigt, som jeg i sin tid foreslog ham efter en meget omfattende målestok at sætte «Peer Gynt» i musik mod et honorar af 200 spdlr. Det var da min agt at indlevere tekst og musik til theatret, at forlange for begge dele tilsammen 400 spdlr. og forøvrigt gøre fordring på visse procenter af forestillingerne indtil et passende forfatterhonorar var opnået. På dette mit forslag gik herr Grieg med beredvillighed ind, men misligholdt den mellem os aftalte plan idet musiken ikke blev færdig til fastsat tid. Jeg indleverede da teksten alene, som en sag for sig, og fik stykket antaget. Efterat herr Grieg, fra hvem jeg i mellemtiden intet havde hørt, i slutningen af forrige sommer havde meddelt mig at nu var musiken færdig, underrettede jeg ham om hvorledes sagerne imidlertid havde stillet sig og lod ham vide at han nu måtte indlevere musiken for egen regning. Dette er alt hvad jeg ved at oplyse. Formentlig har herr Grieg både indleveret sin musik og fåt den antagen. Hvorvidt denne musik imidlertid er komponeret og benyttet i så stort omfang, som af mig oprindelig foreslået, er mig ubekendt. Herr intendant Josephson, der i sin tid gennem herr Grieg blev gjort bekendt med min omtrentlige plan, vil måske herom kunne meddele oplysninger. Forresten må jeg sige at jeg ikke fatter, hvortil disse oplysninger skal tjene. Direktionen må jo dog selv bedst vide at værdsætte den musik, den har antaget og benyttet. Men særdeles ubehageligt er det mig at erfare at denne sag endnu ikke er ordnet. Jeg trode at dette var sket for længesiden. Thi i den brevveksling, som herr Hartvig Lassen på bestyrelsens vegne førte med mig angående forfatterhonoraret for «Peer Gynt», anfører han som grund til at jeg for min part kun kunde erholde bruttoindtægten af 3die og 30te forestilling, at «det jo må erindres at theatret også må betale komponisten for musiken». Heraf anså jeg mig berettiget til at uddrage den slutning at man allerede da havde truffet bestemmelse også angående musikhonoraret, og det har derfor, som sagt, overrasket mig at erfare at herr Grieg endnu, skønt stykket måske allerede har været opført 25 gange, fremdeles venter på sin betaling. Skulde direktionen, af mig ubekendte grunde, ønske at udbetalingen går gennem mine hænder, er naturligvis derfor intet til hinder, men dette forekommer mig dog at ville være en både besværlig og unødig omvej. Uagtet det er mig uklart hvorover og i hvad øjemed man har ønsket at indhente min betænkning, har jeg dog ikke villet tilbageholde foranstående bemærkninger. Deres ærbødigst forbundne Henrik Ibsen. München den 30te Maj 1876. Kære herr Hegel! Undskyld at jeg idag i al hast henvender mig til Dem med bøn om en venskabstjeneste. Jeg har nemlig i dette øjeblik fået indbydelse fra hertugen af Meiningen til at indfinde mig i Berlin, hvor hans skuespillerselskab på lørdag for første gang skal opføre «Kongsemnerne». Nu behøver jeg altså penge. Jeg har endnu henstående hos Dem omtrent 400 kroner af honoraret fra Stjernström og en lidt større sum i rentepenge har jeg at hæve ved udgangen af Juni. Min bøn er på dette fundament at De vil være af den store godhed at sende min hustru hid til München 450 RmՖ og mig en omtrent lignende sum i omslag eller under adresse Die kgl. schwedisch-norwegische Gesandschaft i Berlin. Jeg afrejser imorgen tidlig. Det var usandt hvad et dansk blad fortalte at stykket var givet uden bifald i Meiningen. Det var kun en prøveforestilling uden de nye dekorationer og uden mine forkortelser. Dette i al hast for idag. Tak for Drachmanns fortælling. Mere næstegang. Hjertelig hilsen fra Deres hengivne Henrik Ibsen. München den 14de Juni 1876. Kære herr Josephson! Det var mig et kært og umiskendeligt tegn på Deres venskab for mig at De, tiltrods for Deres mange forretninger, sendte mig det lange og udtømmende brev. Hjertelig tak derfor! Hvad De skriver om de ulemper og ubehageligheder, der flyder af Deres stilling ved teatret, overraskede mig igrunden ikke; under den nuværende organisation kan det næsten ikke være anderledes; men styrelses-sættet bør og må forandres, og til det endemål agter jeg i sommerens løb at gøre et forsøg på at gribe aktivt ind gennem nogle opsatser, som jeg tænker at sende til Hjelms illustrerede tidende. Deres skuespil har jeg læst med megen interesse, men jeg frygter at de samme betænkeligheder, som hidtil har afholdt intendanturen fra at bringe «Kongsemnerne» på scenen hersteds, også vil gøre sig gældende hvis der blir spørgsmål om Deres stykke. Under disse tvivlsomme omstændigheder turde det falde vanskeligt at finde en oversætter, som var villig til at udsætte sig for den risiko at have arbejdet forgæves og uden vederlag. Det bedste middel til at få sagen til at gå, vilde være at De personlig kom herned; da kunde vi i fællesskab se hvad der var at gøre. Jeg har talt med dr: Grandaur i anledning af Deres ønske om at erholde fri adgang til forestillingerne i Bayreuth; men han siger at den eneste udvej er at De personlig henvender Dem til Richard Wagner; han tror forresten at der vil indkomme en utallighed af lignende andragender, så det lod til at han ikke var sikker på udfaldet. Prisen på en plads for samtlige 4 forestillinger er 300 RmՖ. I begyndelsen af denne måned rejste jeg til Berlin for at overvære den første opførelse af «Kongsemnerne», der med glimrende pragt blev spillet af Hertugen af Meiningens hoftheaterpersonale. Stykket modtoges med stort bifald og jeg fremkaldtes gentagende gange. Jeg tror ikke at dette var videre behageligt for Berliner-recensenterne, hvoraf de fleste selv er dramatiske forfattere. Men stykket har alligevel gået 9 gange irad, og skulde have gået oftere hvis Meiningernes forestillinger ikke allerede den 15de dennes skulde afsluttes. Efter første forestilling blev jeg af hertugen indbuden til at besøge ham på hans lystslot Liebenstein ved Meiningen, hvor jeg har boet indtil jeg i forgårs vendte tilbage hertil. Ved afrejsen dekorerede han mig med ridderkorset af den Sachsisch-Ernestinske husordens 1ste klasse. «Kongsemnerne» skal nu også gives i Schwerin, og «Hærmændene» er antaget ved Burgtheatret i Wien, hvor Charlotte Wolter skal spille Hjørdis. Har vor fælles ven Winter-Hjelm brug for disse notitser til sit blad, så meddel ham dem. Og kom så snart herned! Vi bliver i München til 1ste August. Med hjertelig hilsen fra min hustru og mig selv tegner jeg mig Deres hengivne Henrik Ibsen. München den 24. Juni 1876. Seiner Hochwohlgeboren Herrn Freiherrn v: Dingelstedt. Mit der grössten Freude habe ich Ew: Hochwohlgeboren geehrten Schreiben vom 10. Mai und 21. Juni empfangen, und beeile ich mich den mir zugestellten Revers in unterzeichnetem Stande zurückzusenden. Indem ich für das wohlwollende Entgegenkommen, womit die Direction des K: K: Hofburgtheaters mich beehrt hat, meine herzlichste Danksagung darbringe, erlaube ich mir zugleich mitzutheilen, dass es mir eine Ehre sein wird mich rechtzeitig in Wien einzufinden, um der ersten Aufführung beizuwohnen. Bis dahin empfehle ich mich Ew: Hochwohlgeboren fortdauerndem Wohlwollen und zeichne ich mich verehrungsvoll Henrik Ibsen. München den 27de Juni 1876. Herr boghandler Nils Lund. Kristiania. Ved næste måneds begyndelse beder jeg Dem være af den godhed at sende mig min kvartalsgage gennem anvisning på «Bayrische Vereinsbank». Af restbeløbet af theaterhonoraret for «Peer Gynt» beder jeg Dem betale «Dagbladet» (Abonnement og porto) samt, hvis det forlanges, 6 spdlr som abonnement på «Morgenbladet», derimod indtil videre ikke porto for sidstnævnte blad, da den regning, man har sendt mig, forekommer mig stærkt opskruet, hvorom jeg imorgen tilskriver expeditionen. Ligeledes vil De måske være af den godhed at betale en liden regning, der rimeligvis snart bliver Dem sendt fra juveler Christian Hammer i Stockholm. Jeg er stærkt optagen af mangehånde anliggender i denne tid og kan derfor idag ikke skrive udførligere. Tænker De ikke på en udenlandsrejse isommer? Skulde dette være tilfældet og Deres vej faldt over München, vilde det være os særdeles kært at se Dem hos os. Vi blir her indtil slutningen af Juli; derpå tilbringer vi et par måneder i Tyrol. Med forbindtligst tak og hilsen tegner jeg mig Deres venskabeligst forbundne Henrik Ibsen. Gnädigster Herzog! Seit meiner Zurückkunft hieher, habe ich es täglich als einen Drang meines Herzens empfunden, Ew: Hoheit und Ihrer gnädigen Frau Gemahlin einen Ausdruck der Dankbarkeit, von der ich mich durchdrungen fühle, unterthänigst darzubringen. Denn, in der That, Ew: Hoheit haben mich hoch beglückt, nicht nur durch das Zeichen der Gnade und Gewogenheit, welches ich bei meiner Abreise die Ehre hatte von Ew: Hoheit zu empfangen, sondern auch dadurch, dass es mir vergönnt wurde einen lange und sehnsüchtig gehegten Wunsch erfüllt und verwirklicht zu sehen, und endlich nicht am wenigsten durch die Eindrücke der Schönheit und hoher Menschlichkeit, die ich von Liebenstein als Besitz und Bereicherung für kommende Tage mitgenommen habe. Ueberhaupt, der Aufenthalt in Liebenstein steht vor meinem Gedächtniss als ein schöner Traum. So oft ich darauf zurückschaue, muss ich an die isländischen Skalden der Vorzeit denken. Von ihnen wird erzählt, dass sie, wenn der Frühling herannahte, von Sehnsucht nach dem Leben in den reicheren und wärmeren Ländern, wo die Sonne höher stände, ergriffen wurden. So segelten sie denn nach Süden, suchten die Fürstenhöfe auf, sangen dort ihre besten Lieder und kehrten mit reichen Gaben nach der einsamen Insel zurück. Dann aber, fügt die Sage hinzu, war es ihnen leichter die Einsamkeit zu ertragen, denn sie sassen da mit dem Reichthum der Erinnerungen. Und es wird ferner hinzugefügt, dass sie schöner dichteten als früher; denn wie der Mensch, innerlich genommen, nur das Verlorne besitzt, so sieht und beherrscht auch der Dichter am klarsten und am meisten energisch diejenige Wirklichkeit, welche Zeit gewonnen hat sich als Erinnerung zu veredeln und zu verherrlichen. Nun habe ich freilich in Liebenstein weder gedichtet noch gesungen; aber ein sehnsuchtsvoller Wunsch zog mich doch lange dorthin, und fürstlich bereichert bin ich wieder davon gezogen. Und so gewiss als ein jeder bedeutungsvoller Punkt meines Lebens bisher in einer Dichtung seinen Abschluss gefunden hat, ebenso sicher weiss ich, dass die schönen Erinnerungen, die mich jetzt erfüllen, auf ähnliche Weise ihre Befreiung fordern werden, zwar nicht als ein Spiegelbild des wirklich Erlebten, vielleicht nur – davon als von einer Stimmung durchhaucht, aber dennoch durch das entstanden, was ich in mir aufgenommen habe und worauf ich stets als auf etwas wunderbar Fernes und zugleich Nahes zurückblicken werde. Und wenn eine solche Dichtung einmal zu Stande gebracht ist, dann bitte ich darum, sie vor Ew: Hoheit und Ihrer hohen Frau Gemahlin niederlegen zu dürfen, als denjenigen, welchen ich ein schönes Sommermärchen zu verdanken habe. München den 6. Juli 1876. Unterthänigst Henrik Ibsen. München den 7de Juli 1876. Herr Christian Hammer Stockholm. I anledning af Deres ærede forespørgsel skal jeg meddele at den af mig bestilte medalje ikke er nogen af de tvende, som De nævner, men derimod den af vor nuværende konge i 1873 stiftede guldmedalje, der bæres i højrødt bånd. Medaljen er af oval, langagtig rund form med krone oventil. På forsiden står kong Oskar den 2dens navnbogstav med en liden krone derover og omgiven af to egegrene, der er sammenknyttede nedenunder. Ligeledes findes under kongens navnbogstav hans valgsprog i meget små bogstaver. På medaljens bagside står: «Til belønning» samt årstallet 1873 med latinske tal. Med tilføjende at det vilde være mig særdeles kært om jeg kunde erholde medaljen i løbet af de første 8–14 dage tegner jeg mig Deres ærbødigst forbundne Henrik Ibsen. München den 10de Juli 1876. Herr boghandler Nils Lund Kristiania. Idet jeg forbindtligst takker for den tilsendte anvisning beder jeg Dem være af den godhed indtil videre ikke at udbetale nogetsomhelst beløb til «Morgenbladet» såfremt ikke sådant, i henhold til mit foregående brev, allerede er sket. Ved at granske bladets portoregninger har jeg nemlig fundet at jeg gennem flere år har betalt mere end jeg pligter og formener derfor nu at have penge tilgode hos bladet. Deres ærbødigst forbundne Henrik Ibsen. München den 12te Juli 1876. Herr højesteretsadvokat Stang Kristiania. Uagtet jeg håber at De i sin tid modtog en foreløbig tak fra mig for den så heldigt tilendebragte proces med Jensen, må jeg dog indstændigt bede Dem tilgive at jeg indtil nu ikke har sendt Dem noget ordentligt brev i denne anledning. Til min undskyldning kan jeg kun anføre at jeg har været på rejser og besøg, og forøvrigt været trukken ind i mangehånde kredse og anliggender, hvilket altsammen for en stund har bidraget til at drage min opmærksomhed bort fra sagerne i hjemmet. Denne undskyldning er tarvelig nok; men jeg har ingen bedre og appellerer derfor til Deres venskabelige sindelag. Og så beder jeg Dem da nu modtage min fornyede hjerteligste tak for det overordentlig lykkelige udfald, som det lykkedes Dem at give denne sag, og som langt overtraf, hvad jeg henimod afgørelsestiden troede mig berettiget til at turde vente. Men om nu end processen er vunden, så er der vel endnu fra min side adskilligt at bringe i orden ligeover for Dem. Thi om Jensen end er pålagt procesomkostninger og skadeserstatning, så er det vel et spørgsmål om der også faktisk er noget at få hos ham. Og selv om dette bliver tilfældet, er det vel mere end tvivlsomt hvorvidt beløbet er tilstrækkeligt. At de mig tilkendte sagsomkostninger ikke forslår, anser jeg for givet, og det kommer derfor an på, hvorledes skønnet over skadeserstatninger falder ud. Men den egentlige proces er jo nu endt, og jeg tillader mig derfor at forespørge om De ikke ønsker at vort mellemværende allerede nu bringes i orden. Deres arbejde og Deres udlæg har naturligvis været meget betydeligt, og hvad der endnu af begge dele måtte forestå, kunde måske på forhånd beregnes. Overhovedet, der er fra min side intet ivejen for et opgør endnu forinden Jensen har udredet procesomkostningerne og skadeserstatningen. – Jeg er nu stærkt påvej til at blive tysk literat; det vil sige, jeg foranstalter tyske originaludgaver af mine bøger. Det lønner sig unægtelig bedre end at skrive hjemme, og dette er en side af sagen, som jeg ikke ganske kan se bort fra. Vor nye lov om den literære ejendomsret var et fremskridt; men den er aldeles utilstrækkelig fordi den ikke sikrer de dramatiske forfattere ligeoverfor theatrene i Sverig og Danmark. Hvorvidt man nu betaler os er i Sverig afhængig af forgodtbefindende, og i Danmark kan vi kun sikre os ved at lade vore skuespil udkomme på dansk forlag. Her i Tyskland må vi norske forfattere iagttage en hel del former og bruge en hel del kunstgreb for at forhindre Tyskere fra at komme os i forkøbet med oversættelser af vore arbejder. Alt dette er ikke tidsmæssigt. Tænker De ikke på en udenlandsrejse isommer? Hvis så skulde være, så rejs ikke München forbi; her er nu en storartet kunstudstilling og Tyrol ligger jo så nær. – Med hjertelig tak og hilsen Deres ærbødigst og venskabeligst forbundne Henrik Ibsen. München den 15de Juli 1876. Kære herr Josephson! Af Deres venlige linjer fra Helsingfors, som jeg nu netop modtog, erfarer jeg at De står i den formening at jeg ikke har besvaret Deres forrige brev. Dette er imidlertid ikke så. I sidste halvdel af forrige måned skrev jeg Dem til og brevet ligger altså i Kristiania. Af hvad jeg skrev Dem til vil jeg idag kun gentage hvad der vedkommer Bayreuth-forestillingerne. Dr: Grandaur bad mig sige Dem at skulde der være nogen udsigt til at få fri adgang, så måtte De selv rejse derhen og tale med Richard Wagner. Grandaur, som for tiden er i Passau, kommer også til Bayreuth som udsending for det herværende hoftheater, ligeså hofkapelmester Levi. Begge vil kunne være Dem til nytte; men skynd Dem hid for at vi nærmere kan tale om dette og meget andet. Jeg bliver her til den 5te August. Dette skriver jeg idag i al hast, og i håb om at det vil nå frem i rette tid tegner jeg mig Deres venskabeligst forbundne Henrik Ibsen. München, den 30te Juli 1876. Til hs: excellence, herr statsminister Kierulf. Stockholm. Undertegnede tillader sig herved ærbødigst og pligtskyldigst at erkende modtagelsen af Deres excellences meget ærede skrivelse af 10de dennes såvelsom af det dermed følgende ridderkors af St: Olafs-orden, hvilket er bleven Dr: Grandaur tilstillet, og hvorfor denne, når diplomet er modtaget, vil udbede sig tilladelse til gennem Deres excellence at måtte frembære for hs: Maj: kongen sin underdanigste taksigelse. Overordentlig kært var det mig at erfare at lignende udmærkelser er blevne baron v: Perfall og hofkapelmester Levi tildel. Forhåbentlig vil disse dekorationer gennem vedkommende svenske autoriteter blive fremsendte allerede i den nærmeste fremtid. Med udmærket højagtelse tegner jeg mig Deres excellences ærbødige og meget forbundne Henrik Ibsen. München, den 1ste August 1876. Kære Brandes! Igår havde vi den glædelige overraskelse at modtage Deres og Deres hustrus visitkort, og idet jeg bringer Dem vor bedste tak for tilsendelsen, hvori vi ser et tegn på at De fremdeles bevarer os i venskabelig erindring, beder jeg Dem tillige modtage vor hjerteligste lykønskning. Gid alt held må følge Dem og Deres hustru! En egentlig overraskelse var det forøvrigt ikke. I begyndelsen af Juni var jeg, som De kanske ved, i Berlin, og der blev der gjort mig meddelelse om at et sådant skridt var forestående. Disse meddelelser var forøvrigt meget kortfattede og derhos naturligvis kun udtrykket for en ensidig opfatning af forholdene. Når vi engang mødes, står det ganske til Dem om De vil supplere, hvad der er mig meddelt. Under alle omstændigheder, – vi er og bliver Deres oprigtige venner. Jeg skriver dette i flyvende hast. Om nogle dage rejser vi til Gossensass i Tyrol. Meddel mig lidt om Deres planer. Tænker De at blive i København eller tør vi glæde os ved håbet om at se Dem og Deres hustru hernede? Jeg har såre meget at tale med Dem om og er, som De ved, en dårlig brevskriver. – Bring Deres hustru min ærbødigste kompliment samt indlagte kort, og skriv snart – eller kom! Deres hengivne ven Henrik Ibsen. München, den 4de August 1876. Kære herr Grieg! Deres venlige brev, som jeg nu netop modtog, skynder jeg mig herved i al hast at besvare. Vi rejser imorgen til Tyrol, hvor vi bliver til slutningen af September. Vort opholdssted er Gossensass, en landsby og station ved Brenner-jernbanen, mellem Brenner og Sterzing. De må altså rejse over München, Rosenheim og Innsbruck, fra hvilken sidstnævnte by der kun er 3–4 timers jernbanefart til Gossensass. Vi logerer dersteds rimeligvis i værtshuset «Bräuhaus», i ethvert fald vil De der få rede på os, hvis De ikke foretrækker iforvejen at underrette os om Deres ankomst. De vil være os hjertelig velkommen og jeg håber at De ikke gør opholdet altfor kort. Efter de anstrængende nydelser i Bayreuth kan De tiltrænge frisk fjeldluft, og den findes deroppe. I håbet om snart at få se Dem og tale med Dem tegner jeg mig Deres venskabeligst forbundne Henrik Ibsen. Kaltern bei Bozen, Tyrol, den 15. Sept: 1876. Kære herr Hegel! Efterat jeg nu i henved fire måneder ikke har givet noget livstegn fra mig, vil jeg idag sende Dem nogle linjer. Jeg ved jo nemlig ikke om bladene hjemme er ligeså samvittighedsfulde til at bringe gode og pålidelige som mindre gode og forvanskede nyheder angående mig. Man var meget skyndsom med at berette at «Kongsemnerne» ved en prøveforestilling i Meiningen ikke skulde have behaget publikum dersteds; men man har måske ikke forhastet sig med at underrette om at stykket derefter 9 aftener i rad blev givet i Berlin under stormende bifald og med talrige fremkaldelser af forfatter og skuespillere, og det uagtet mange af journalisterne af nærliggende grunde ingenlunde havde noget godt øje til mig. Efter denne sejr modtog jeg fra hertugen af Meiningen en indbydelse til at gæste ham på hans lystslot Liebenstein, tilbragte en herlig tid der og dekoreredes ved min afrejse med den Sachsen-Ernestinske husorden. Til vinteren skal jeg igen besøge hertugen i Meiningen. I Oktober skal «Hærmændene» opføres på Burgtheatret i Wien; også derhen har jeg erholdt officiel indbydelse, ligeså til Schwerin, hvor «Kongsemnerne» skal gives i November. På hoftheatret i Dresden skal «Hærmændene» gives om et par uger; samme stykke er også under indstudering ved stadttheatret i Leipzig og spilles nu for tiden igen med stort bifald i München. Ved hvert theater erholder jeg 10 % af bruttoindtægten af samtlige forestillinger for livstid og mine arvinger det samme i 15 år. Dette er jo unegtelig en hel del fordelagtigere, end hvad justitsråd Berner finder det passende at byde mig, og man vil derfor finde det begribeligt at jeg nu først og fremst lader mig det være magtpåliggende at gøre mine arbejder frugtbringende her. En tysk originaludgave af «Fru Inger» foreligger allerede færdig i manuskript og vil til en begyndelse blive given i Meiningen og i München. Under varetagelsen af alle disse anliggender har jeg måttet sætte fuldførelsen af mit nye skuespil tilside; men efter tilbagekomsten til München i begyndelsen af næste måned er det min agt at lægge den sidste hånd derpå, skønt det unægtelig ikke er meget fristende at skrive for theatrene hjemme. Hvorledes går det med «Hærmændene» i København? Efter bestemmelsen skulde jeg have endnu 500 kroner efter 20de opførelse. Er det af den grund virkelig herr Berners hensigt at henlægge stykket efter den 19de, som det jo oplevede ifjor? Et betegnende træk af nævnte herre har jeg ikke forhen fortalt Dem. I det brev, hvori han indleder underhandlinger med mig om «Hærmændene» skriver han at theatret kun kan betale mig så og så meget, «eftersom stykket er for kort til alene at fylde en hel forestillingsaften.» Og dog erfarer jeg senere at stykket hver eneste gang har været givet som helaftensforestilling; men herom har herr Berner ikke med et ord underrettet mig. Jeg skulde gerne se at han ved lejlighed kunde blive mindet herom; thi deslige kunstgreb er dog virkelig altfor simple til at passe sig for et kongeligt theaters chef eller styrer. Den nye udgave af «Peer Gynt» har jeg længe ventet at skulle se averteret; forhåbentlig er dens udkomst nu nær forestående. Og måske tiltrænges til jul et nyt oplag af en eller anden af mine øvrige bøger. Særdeles kært skulde sådant være mig; thi jeg trænger til penge og theaterhonorarerne hernede udbetales kun kvartals- eller halvårsvis. Tør jeg derfor, uagtet min gæld til Dem, bede Dem om at ville sende mig 450 RՖ, adresseret således, som anført foran på dette brev? De vilde bevise mig en stor tjeneste derved og jeg har det faste håb at der ikke skal hengå lang tid før der igen er tilvejebragt ballance i vort mellemregnskab. Egnen er vidunderlig skøn hernede på grænsen af Italien og klimatet det behageligste, man kan tænke sig. En dansk og en finsk dame samt den unge forfatter John Poulsen fra Bergen har sluttet sig til os; men forøvrigt hører vi meget lidet fra hjemmet. Den nævnte unge landsmand har imidlertid fortalt os en hel del om sit ophold i København, hvorover han er såre henrykt. At alt står vel til i Deres kreds tør vi af hans beretninger slutte, men særdeles kært skulde det være os at erholde Deres egen bekræftelse derpå. – Overhovedet beder jeg Dem om ikke i min lange taushed at se noget tegn på aftagende interesse for ting og personer hjemme, og i håb om at De hellerikke opfatter den således sender jeg Dem og Deres kære vor bedste hilsen og tegner mig Deres hjertelig hengivne Henrik Ibsen. Kaltern bei Bozen, Süd-Tyrol, den 17. Septbr 1876. Herr overintendant, kammerherre Holst, Kristiania. Under en sommerrejse i Tyrol er herr overintendantens meget ærede skrivelse af 19de f: måned nu netop hersteds kommen mig ihænde. Hvorvidt jeg, hvis denne forsinkelse ikke havde fundet sted, vilde kunne have sendt den ombedte kantate ved jeg ikke, såsom jeg ikke gerne indlader mig på kirkelig digtning. Men under alle omstændigheder er det jo selvfølgelig nu for sent at tænke på at skrive noget, hvortil ny musik skal komponeres og indøves. Det vil visst heller ikke falde vanskeligt hjemme at finde en eller anden, der gerne påtager sig den omhandlede opgave. Idet jeg beklager at jeg ikke dennegang har kunnet være herr overintendanten til tjeneste, benytter jeg anledningen til at frembære min forbindtligste tak for det mig tilsendte værk: Schüblers «Pflanzenwelt Norwegens», og tegner mig med udmærket højagtelse Deres ærbødigst forbundne Henrik Ibsen. Kaltern bei Bozen, Tyrol, den 18de September 1876. Kære Lassen! Af aviserne ser jeg at theatret igen har optaget «Peer Gynt» på repertoiret og håber derfor at den af mig længselsfuldt imødesete 30te forestilling ikke længe lader vente på sig. Jeg tilskriver Dig idag for at bede Dig anvende din indflydelse derhen at der vælges en god spilledag, at forestillingen og dens øjemed gøres tilstrækkeligt og betimeligt bekendt, og endelig at aviserne anbefaler forestillingen med nogle ord, således som jo skik og brug er selv når en eller anden ubetydelig skuespiller skal have en benefice-aften. Forresten forventer jeg at man ikke averterer forestillingen som «benefice», men som given «til indtægt for forfatteren». Sommeren har vi tilbragt hernede i Syd-Tyrol; men ved månedens slutning vender vi igen tilbage til München. Kært skulde det være mig dersteds at modtage meddelelse om at en ret klækkelig indtægt var tilfaldt mig; thi livet herude i de store forhold er kostbart, og jeg står oppe i mange slags affærer, der kræver pengeudlæg. Jeg kan hellerikke antage andet, end at Kristiania publikum, tilstrækkelig påmindet, vil fremmøde så talrigt at jeg kan siges at have havt ublandet glæde af denne digtnings opførelse hjemme. Min hustru beder mig frembære sin forbindtligste hilsen, og idet jeg gentagende anbefaler mine anliggender til godhedsfuld varetagelse af Dig, tegner jeg mig din venskabeligst forbundne Henrik Ibsen. Kaltern bei Bozen, Tyrol, den 21. September 1876. Kære svoger! Under vor omflakken i Tyrol havde jeg iforgårs den glæde hersteds at komme i besiddelse af din sidste venlige skrivelse, der var mig dobbelt kærkommen og uventet, da jeg jo i så lang tid ikke har ladet høre fra mig. Til min undskyldning herfor kan jeg kun anføre at jeg i det sidste halvår har været i høj grad optagen af mine tyske literære anliggender. At jeg i begyndelsen af Juni var i Berlin, ved Du. Dersteds modtog jeg fra hertugen af Meiningen en indbydelse til at besøge ham på slottet Liebenstein, hvor jeg tilbragte en særdeles behagelig tid og ved min afrejse dekoreredes med den Sachsen-Ernestinske husorden. Til Wien, hvor «Hærmændene» nu skal opføres på Burgtheatret, har jeg ligeledes erholdt officiel indbydelse, og ligeså til Schwerin, hvor «Kongsemnerne» skal spilles. Ved theatrene i Dresden og Leipzig er «Hærmændene» også under indstudering og i München spilles det fremdeles med stort bifald. Ved alle theatre i Tyskland og Østerrig er honoraret 10 % af bruttoindtægten af hver opførelse i forfatterens levetid og det samme til arvingerne i de første 15 år efter hans død. Du ser altså at det lønner sig at skrive for scenen her. Jeg har også allerede liggende færdig manuskriptet til en tysk originaludgave af «Fru Inger», der allerede på forhånd er antagen til opførelse i Meiningen og i München, og som skal trykkes i løbet af vinteren. Af alt dette vil Du indse at jeg har fuldt op at gøre, og kan egentlig ikke nyde landopholdet i uforstyrret ro. Susanna og Sigurd derimod morer sig meget godt; for 14 dage siden besteg de fra Gossensass i Eisach-dalen det berømte «Hühnerspiel», en alpetop på henved 9000 fods højde, og igår drog de herfra ud for at bestige Monte Roën, hvorfra jeg håber at de vender i god behold tilbage iaften. – Din moder er rejst til Zürich med Axel, som skal studere ved det derværende polytechnikum. Ubegribeligt er det at hun har valgt et af de dyreste levesteder i Europa, uagtet der gives ligeså gode læreanstalter i det billige Hannover eller i München. Såre gerne vil jeg bidrage til et mindesmærke på Thomas’s grav. Men en bemærkning af Susanna foranlediger mig til at spørge om din faders grav holdes i sømmelig og god stand. Er dette ikke tilfældet, så synes vi at denne først burde sørges for. Vi har aldrig med visshed kunnet erfare noget herom; hvad vi har hørt, har været modsigende, og måske ved Du heller ikke mere end vi. Lad mig næstegang høre dine tanker herom. I slutningen af måneden vender vi tilbage til München. Vi håber og glæder os til at få se Dig og din hustru der; foreløbig sender vi eder vore hjerteligste hilsener. Din altid hengivne Henrik Ibsen. München den 30. Septbr 1876. Herr Johan Bøgh. Bergen. Ved min tilbagekomst fra en rejse i Tyrol har jeg modtaget Deres ærede skrivelse af 13. dennes, i hvilken anledning jeg må meddele Dem og «Theaterforeningens» bestyrelse at jeg på ingen måde tillader at noget af mine dramatiske arbeider opføres uden honorar på det omhandlede theater. Angående honorarets størrelse og øvrige vilkår må kontrakt afsluttes og betryggende sikkerhed stilles, således som skik og brug er overalt, både hjemme og i udlandet. Jeg bemærker at den af «Theaterforeningen» fra Bergen fordrevne skuespildirektør Rasmussen har betalt honorar for retten til at opføre «Hærmændene», og det forekommer mig at hvis det nye foretagende nyder den sympati, uden hvilket det ikke burde være sat iværk, så behøver det ikke at begynde sin virksomhed med at brandskatte de norske digtere, hvilket jeg ialfald ikke kan kalde noget patriotisk foretagende. Det må være rigmændenes og ikke digternes sag at bære tabet ved deslige experimenter. At den nye lov om literær ejendomsret fra nu af sikkrer os mod udplyndring fra theatrenes side, vil være Dem bekendt, og denne lov agter jeg til det yderste at gøre brug af. Skulde «Theaterforeningens» bestyrelse derimod se sig istand til at afslutte en bindende kontrakt med mig, så skal jeg ikke vise mig ubillig i mine fordringer. Det er ikke pengespørgsmålet alene, som for mig har været afgørende i denne sag; men det har længe og inderligt oprørt mig at se, hvorledes man ved alle mulige anledninger hjemme søger at vælte byrden over på kunstnerne og digterne. Ved «Håkonshallens» restauration har man presset malere for billeder, af hvilke enkelte har en værdi af 6–800 spd. Jeg gad vide hvad de rige bergenske handelsherrer har bidraget i sammenligning hermed? Dette må og skal have en ende. Idet jeg meddeler at min herværende adresse er: Schönfeld-Strasse, 17, tegner jeg mig ærbødigst Henrik Ibsen. München, den 20. Oktober 1876. Herr Johan Bøgh. Bergen. Efter iforgårs at have modtaget Deres ærede skrivelse af 10de dennes, skynder jeg mig at oversende bestyrelsen indlagte kontrakt, hvoraf den vil erfare de betingelser, på hvilke jeg ser mig istand til at overlade «Theaterforeningen» retten til at opføre mine dramatiske arbejder. Nogen særlig garanti for kontraktens overholdelse gør jeg ikke fordring på sålænge den nuværende bestyrelse bliver stående. Derhos skal jeg, betræffende punkt 7 i kontrakten, bemærke at såfremt uoverstigelige hindringer, f. ex: personalets fåtallighed o: s: v: måtte stille sig ivejen for opførelsen af flere af mine dramatiske arbejder end «Hærmændene», så skal jeg ikke derfor vise mig uvillig til at overlade bestyrelsen også det nye skuespil, på hvilket jeg for tiden arbejder, uden dertil at knytte andre betingelser, end de i kontrakten opstillede. Vedtages kontrakten, bedes den for mig bestemte afskrift tilbagesendt i underskreven stand. For dette tilfælde beder jeg mig også honoraret for 1ste gangs opførelse tilsendt i anvisning på «Bayerische Vereinsbank, München». En sådan vil antagelig kunne erholdes i Bergens Kreditbank. Idet jeg ønsker «Theaterforeningens» bestyrelse held med det vanskelige foretagende, den har stillet sig i spidsen for, tegner jeg mig Deres ærbødige Henrik Ibsen. Johann Bøgh Bergen. Norge. Aufführung mittwoch erlaubt gegen vierhundert kronen jede wiederholung vierzig kronen einverständniss telegrafisch erwartet kontrakt abgeschickt. Ibsen. München, den 21. October 1876. Sehr verehrter Herr! Hocherfreut über Ihren liebenswürdigen Brief, woraus mir das Interesse ersichtlich wird, womit mein Schauspiel auch Seitens der in demselben beschäftigten Künstler des k: k: Hofburgtheaters umfasst wird, erlaube ich mir ergebenst zu erwiedern, dass ich in dem betreffenden Punkte Ihrer Auffassung beitreten muss. Ich habe mir gedacht, dass es nur zu einer stürmischen Umarmung, u. s. w. gekommen ist; also nicht zum Alleräussersten, – obschon sehr nahe daran! Hjördis ist somit dem Gunnar körperlich als Jungfrau übergeben worden. Ich gebe gern zu, dass einzelne Stellen im Dialoge auf das Entgegengesetzte schliessen lassen, z:B: im 2. Akte in der ersten Scene zwischen Hjördis und Dagny. Aber diese Stellen beziehen sich mehr auf das, wass man heutzutage ein hysterisches Verlangen nennen würde, als auf etwas, wass wirklich passirt sei. Auch halte ich es für einen thatsächlichen weiblichen Zug wenn Hjördis dem Sigurd nicht verzeihen kann, dass er sich in jener Nacht beherrschen konnte und es nicht zum Aeussersten kommen liess. Grade wegen dieser seiner Selbstbeherrschung zweifelt sie auch, als er (im Buch S: 97) von seiner Liebe spricht, und ihr Replik S: 92 beweist nur dass es zwar sehr weit, aber nicht dass es zum Aeussersten gekommen ist. Dies ist alles, was ich heute in aller Eile über den betreffenden Punkt sagen kann. Uebrigens bitte ich Sie dem Herrn Gabillon sowie den übrigen in der Streitfrage betheiligten hochgeschätzten Herren mein verehrungsvolles Compliment darzubringen, und mit herzlicher Danksagung zeichne ich mich hochachtungsvoll Ihr ganz ergebener Henrik Ibsen. baron von dingelstedt hofburgtheater wien brief dankend erhalten lejder verhindert auffuehrung bejzuwohnen bin sehr gespannt aber vertrauensvoll henrik ibsen München, den 31. Oktober 1876. Kære herr Hegel! For de i forrige måned i Kaltern modtagne 450 RmՖ: aflægger jeg Dem min forbindtligste tak. Det var mig kært at erfare at det kgl: theater har indbetalt resthonoraret for «Hærmændene», men ligefuldt er og bliver det en usømmelighed at herr Berner, da han gjorde mig forslag angående honorarets størrelse, kunde bekvemme sig til at indbilde mig at stykket i København ikke vilde fylde en hel aften. Jeg har havt den fornøjelse at modtage det mig tilsendte exemplar af 4de oplag af «Peer Gynt». Der har deri hist og her indsneget sig nogle trykfejl, som jeg ved lejlighed skal sende Dem en fortegnelse over. – I det nye oplag af «Brand» har jeg ingen forandringer at gøre. – Jeg kommer nu ganske uforbeholdent med et spørgsmål, som jeg, i betragtning af vort mangeårige venskabelige forhold, håber at De ikke tager mig ilde op eller betragter som indiskret. En korrespondent fra København skriver nemlig i det norske «Morgenbladet» no 291, A følgende: «Fra sikker kilde ved jeg at professor M: Goldschmidt får noget over 200 kroner for oktavarket af sine «Livserindringer», hvis første del vil udkomme ved nytårstid på den Gyldendalske boghandels forlag; men der trykkes rigtignok også 2500 exemplarer i første oplag.» Kære herr Hegel, hvorledes skal jeg opfatte dette? Korrespondenten udtrykker sig med en sådan sikkerhed og nøjagtighed at man synes at måtte antage hans meddelelse for rigtig. Men kan det virkelig forholde sig så at Goldschmidt for hvert 1000 exemplarer modtager et omtrent dobbelt så stort honorar, som jeg? Jeg har, som De ved, kun mine bøger at leve af, og De vil ikke fortænke mig i at jeg åbent og ligefrem henvender mig til Dem med dette spørgsmål. Jeg vilde næppe have fæstet lid til notitsen i Mgbl: hvis jeg ikke derved var kommen til at erindre at det engang har været fortalt at også en anden forfatter skulde af Dem erholde et større honorar end jeg. Også denne påstand beder jeg Dem til min beroligelse berigtige; men først og fremst beder jeg Dem om ikke at lade min henvendelse øve nogen indflydelse på det venskabelige forhold, der nu så længe både privat og i forretningssager har bestået mellem os. De har vist mig mangfoldige og store venskabstjenester; men den største tjeneste, De kunde vise mig, vilde være at betragte min forespørgsel som en ganske almindelig forretningssag, og i det faste håb at dette vil ske tegner jeg mig med de venligste hilsener Deres altid hengivne Henrik Ibsen. München, den 5. November 1876. Sr: Hochwohlgeb: Herrn Baron von Dingelstedt. Wien. Hochverehrter Herr Baron! Im Besitze Ihrer sehr werthen Briefe vom 21. und 27. October erlaube ich mir ehrerbietigst, durch diese Zeilen meine herzlichste Danksagung für die so gelungene Aufführung meiner «Nordischen Heerfahrt» im k: k: Hofburgtheater darzubringen. Durch den mir gestatteten Zutritt zu dieser altberühmten Kunstanstalt ist mir die höchste Ehre, die überhaupt ein in der deutschen Sprache abgefasstes Drama erringen kann, zu Theil geworden. Ich bitte Sie versichert zu sein, dass ich auf diese Ehre stolz bin, und dass die Nachricht davon sämmtlichen literarischen Kreisen meines skandinavischen Vaterlandes in freudige Erregung versetzen wird. Bei dieser Gelegenheit ersuche ich Sie ebenso, den in meinem Schauspiele betheiligten Künstlerinnen und Künstlern sowie der Regie meinen tiefempfundenen Dank gütigst vermitteln zu wollen und zeichne mich mit vorzüglicher Hochachtung Ihr ganz ergebener Henrik Ibsen. München, den 9. November 1876. Kære herr Hegel! Med megen tak for Deres venlige svar på min forespørgsel i brev af 31. f: m: beder jeg Dem at måtte tilføje, hvad jeg dengang glemte, nemlig at når jeg fæstede nogen lid til notitsen i Mgbl: så var det fordi jeg forudsatte som en mulighed at Goldschmidt kunde have sluttet akkord med Dem på andre betingelser end sædvanligt, f: ex: således at De havde taget hans bog i kommission mod at sikkre ham et visst udbytte når bogen engang var udsolgt. Deslige arrangements er her i Tyskland ikke usædvanlige medens dog på titelbladet den betræffende boghandler ligefuldt anføres som forlægger skønt han i virkeligheden kun er kommissionær. I og for sig er jo herimod intet at sige; men jeg ved ikke om denne fremgangsmåde er brugelig hjemme hos os, og jeg anfører den heller ikke fordi jeg for mit vedkommende skulde ønske at foreslå noget lignende; tvertimod, jeg er meget vel tilfreds med at henhøre til Deres 1ste klasses forfattere og ønsker og håber at alt imellem os må blive ved den nuværende forretningsgang. Og hermed, kære herr Hegel, foreslår jeg at vi betragter denne sag som henlagt. Af «Brand» udkommer til jul en ny tysk oversættelse (den 3die) af baron Alfred v: Wolzogen. Her i München udkommer ligeledes i vinter en tysk udgave af «Fru Inger». Den tyske udgave af «Hærmændene» er næsten udsolgt. Trykningsomkostningerne forekommer mig hersteds at være forholdsvis billige; for det første tusend expl: af «Hærmændene» beløb de sig, alt muligt, indhæftning o. s. v. deri indberegnet og med meget smukt papir og udstyr til 325 RmՖ. Den unge Poulsen fra Bergen er endnu hernede men tænker nok på, hvis det er ham muligt, i næste måned at rejse til Rom. Jeg er ikke i tvivl om at han som forfatter er meget lovende. Nær havde jeg glemt, hvad der for mig i øjeblikket er det vigtigste, nemlig at bede Dem om godhedsfuldt at ville sende mig 450 RmՖ (omtr: 400 kroner.) Jeg havde håbet ikke at skulle behøve at bede Dem derom; thi jeg havde gjort sikker regning på et theaterhonorar fra Bergen, hvor et nyt theater den 25. f. m: åbnedes med «Hærmændene»; men til dato har jeg intet modtaget; overhovedet er man nok deroppe meget oprørt over at jeg har fordret honorar for mine dramatiske arbejder; men heldigvis er vi forfattere nu ved den nye lov om literær ejendomsret sikrede mod at udplyndres af theatrene, således som før var skik i Norge; de omrejsende danske skuespildirektører var hidtil de eneste, der viste sig fra en nobel side. Med mange hilsener til Dem selv og til Deres børn tegner jeg mig Deres hjertelig hengivne Henrik Ibsen. München, den 18. November 1876. Kære Lassen! Herved sender jeg Dig et skuespil af en ung bergensisk forfatter, som jeg interesserer mig meget for og som jeg tror er særdeles lovende. Hans skitser «Af bylivet» kender Du måske; Du vil visst i al fald erindre at de ved udkomsten forrige jul modtoges med meget bifald. Kan Du finde vedlagte skuespil brugeligt for Kristiania theater, så var det en stor lykke for den unge mand, der for tiden opholder sig her og agter sig til Rom. Det er ganske visst et begynderarbejde og som sådant behæftet med mange fejl; men det vidner utvivlsomt om begavelse og om en alvorlig stræben. Dit eller direktionens svar bedes i sin tid sendt til mig, jeg skal da besørge det videre. Gid det måtte blive glædeligt for vedkommende. En ny fortælling af ham udkommer snart på den Gyldendalske boghandels forlag; et bind digte har han også udgivet. Tillader din dramaturgiske samvittighed Dig at være ham gunstig, så vær det! Din venskabeligst forbundne Henrik Ibsen. München, den 19. November 1876. Hochverehrter Herr Baron! Schon lange im Besitze Ihres sehr werthen Briefes vom 1. November bitte ich Sie gütigst entschuldigen zu wollen, dass ich denselben bis jetzt nicht beantwortet habe. Es war nämlich meine Absicht, die erwünschten Mittheilungen persönlich nach Schwerin zu überbringen; im letzten Augenblicke wurde aber mein Reiseplan vereitelt. Ich muss mich also damit begnügen, folgende kurze Notizen zu übersenden: 1.) Ich bin geboren in Skien, einer kleinen Stadt im südlichen Norwegen, am 20. März 1828. 2.) Im Jahre 1850, als ich noch in Christiania als Student lebte, erschien «Catilina», Drama in 3 Aufzügen (2 Aufl:) – 1851 «Kæmpehøjen» Drama in 1 Aufzug. – 1855 «Gildet paa Solhoug», Drama in 3 Aufzügen. – 1857 «Fru Ingerd til Østraat», historisches Schauspiel in 5 Aufzügen (2 Aufl:) – 1858 «Hærmændene paa Helgeland», Schauspiel in 4 Aufzügen (4 Aufl:) – 1861. «Kærlighedens Komedie», Lustspiel in 3 Aufzügen (3 Aufl:) – 1863 «Kongs-Emnerne», historisches Schauspiel in 5 Aufzügen (4 Aufl:) – 1866 «Brand», ein dramatisches Gedicht (8 Aufl:) – 1867 «Peer Gynt», ein dramatisches Gedicht (4 Aufl:) – 1869 «De Unges Forbund», Lustspiel in 5 Aufzügen (3 Aufl:) – 1871 «Gedichte» (2 Aufl:) – 1873 «Kejser og Galilæer», ein historisches Doppeldrama enthaltend «Cæsar Julians Abfall» und «Kaiser Julian», jedes in 5 Aufzügen (2 Aufl: = 6000 Expl:) Fast sämmtliche dieser Schauspiele werden in den skandinavischen Ländern sehr häufig aufgeführt. 3.) Ins Deutsche übersetzt sind: von A: Strodtmann «Kongs-Emnerne» («Die Kronprätendenten») und «De Unges Forbund» («Der Bund der Jugend»). Ebenso hat er mehrere meiner Gedichte übersetzt. Von «Brand» existiren bis jetzt 2 deutsche Uebersetzungen oder Bearbeitungen. Unter Mitwirkung von Emma Klingenfeld in München habe ich selbst eine deutsche Originalausgabe der «Hærmændene paa Helgeland» («Nordische Heerfahrt») veranstaltet. Eine ähnliche der «Fru Ingerd til Østraat» («Die Herrin von Oestrot») wird diesen Winter erscheinen. Ins Englische sind ebenso mehrere meiner Gedichte übersetzt, ferner das letzterwähnte Schauspiel und «Kejser og Galilæer» («The Emperor and the Galilean», by Catharina Ray, Samuel Tinsley, London, 1876.) Ebenso erschien im verflossenen Winter in Warschau eine polnische Uebersetzung einer Auswahl meiner Gedichte mit biographischer Einleitung und Portrait. Ausserdem sind in Deutschland, England, Frankreich, Nord-Amerika, Holland, Spanien, Finnland und möglicherweise noch anderswo verschiedene Beurtheilungen meiner literarischen Thätigkeit, theilweise von übersetzten Bruchstücken meiner Arbeiten begleitet, in Zeitschriften u. s. w. zum Vorschein gekommen. 4.) Vom Jahre 1857 bis 1863 war ich am Theater in Christiania als Dramaturg angestellt. 5.) Im Jahre 1864 reiste ich nach Italien, wo ich, hauptsächlich in Rom, bis 1868 verweiIte. Seitdem habe ich, mit Ausnahme einer Reise in Aegypten, wo ich auf Einladung des Vizekönigs der Eröffnung des Suezkanals beiwohnte, in Deutschland, früher in Dresden, jetzt in München gelebt. – – Mit grosser Befriedigung habe ich durch Ihre gütigen Mittheilungen erfahren, dass die «Kronprätendenten» bei der Aufführung sowohl in Wismar wie auch jetzt in Schwerin wohlwollend aufgenommen worden sind. Ich bitte Sie, hochverehrter Herr Baron, meinen herzlichsten Dank dafür empfangen zu wollen. Ebenso werden Sie höflichst ersucht, meine verbindlichste Danksagung an die Regie wie an die in meinem Stücke mitwirkenden Künstler des grossherzoglichen Hoftheaters zu übermitteln. – Auf die Herausgabe des «Brand» durch Ihre bewährte und hochgeschätzte Hand freue ich mich sehr, ebenso auf die in Aussicht gestellte Aufführung der «Nordischen Heerfahrt». Mit nochmaliger Versicherung meiner aufrichtigen Dankbarkeit zeichne ich mich mit vorzüglicher Hochachtung Ihr ganz ergebener Henrik Ibsen. Til hs: højvelbårenhed hofmarskalken herr Erik af Edholm. Stockholm. (Schweden.) fr: München, den 18. December 1876. Højvelbårne herr hofmarskalk! Tillad mig herved ærbødigst at bede om tilgivelse fordi jeg indtil nu ikke har takket for herr hofmarskalkens godhedsfulde telegram, hvoraf jeg til min store glæde erfarede at «Hærmændene på Helgeland» med så megen fremgang blev bragt til opførelse på det kgl: svenske theater. Idet jeg herved frembærer for herr hofmarskalken min hjerteligste og forbindtligste tak for den ære, som derved påny er vederfaret, beder jeg også om gennem herr hofmarskalken at måtte for de i mit stykke medvirkende artister få udtrykke min oprigtige erkendelse af i hvor høj grad jeg udleder stykkets fremgang af det fortrinlige sæt, på hvilket det er bleven fremstillet. Desværre har jeg af tidningerne erfaret at herr Schwartzs sygdom indtil vidre har lagt hindringer ivejen for stykkets genopførelse; men jeg ser tillige at der fra theaterstyrelsens side er truffet foranstaltninger til at få hans rolle doubleret og håber på et godt resultat deraf. Med gentagen tak og med de bedste ønsker om et godt og glædeligt nytår tegner jeg mig som herr hofmarskalkens med højagtelse ærbødige og forbundne Henrik Ibsen. Herr Polythechniker Prom aus Norwegen. Abzugeben in Café Probst. Neuhausser-Strasse. (Hier) fr: Herr polytechniker Prom indbydes herved venligst til at tilbringe julaftenen hos undertegnede. Man samles klokken 7. München, den 20. December 1876 Henrik Ibsen med hustru. München, den 20. December 1876. Kære herr Hegel! Hjertelig tak for det tilsendte exemplar af det nye oplag af «Brand». Med glæde ser jeg at bogen altså, trods alle vanskeligheder med sætterne, er udkommen i betimelig tid. Gid den nu må finde rask afsætning. Ikke mindre takker jeg Dem og forfatteren for «Den forvandlede konge». Dette stykke forekommer mig at være både en usædvanlig og en betydningsfuld digtning, og jeg beder Dem bringe den mig ubekendte digter min oprigtigste lykønskning. John Paulsens nye fortælling har jeg modtaget af forfatteren; jeg har endnu ikke fåt tid til at læse den ordentlig igennem; men hvad jeg hist og her har set deri synes mig at love godt. Han er nu afrejst til Rom. Sluttelig har jeg en venskabelig bøn til Dem om at måtte erholde tilsendt 450 RmՖ mod afdrag i mine rentepenge for andet halvår. Jeg husker ikke i øjeblikket om jeg har erkendt modtagelsen af den forrige remisse; hvis ikke, så sker det herved. Med de bedste ønsker om en glædelig juletid for Dem og Deres kære familje tegner jeg mig Deres hjertelig hengivne Henrik Ibsen. Herrn Polytechniker Hartmann aus Norwegen. Abzugeben in Café Probst. Neuhauser-Strasse. (Hier.) fr: München, den 22. December 1876. Herr polytechniker Hartmann! Såfremt De ikke måtte være andetsteds indbuden, vilde det være min hustru og mig særdeles kært at se Dem hos os julaften klokken 7. – Forbindtligst Henrik Ibsen. Kære frøken Holck! En glædelig jul og et godt nytår! Henrik Ibsen. München, julaften 1876. Kjære Hr. Grønvold. – Med hjertelig Tak for de pr. bybud introduserede, høist velkomne landsmænd – beder jeg Dem modtage denne bog og ønsket om en glad jul. Deres venskabeligst forbundne Henrik Ibsen. Lieber Herr Professor! Morgen, Samstag, um ½ 12 werde ich mich bei dem Photografen einfinden. Ihr ganz ergebener Henrik Ibsen. Hochverehrter Herr Baron! Wenn ich bis jetzt Ihr sehr werthes Schreiben vom 24.v. M. nicht beantwortet habe, so liegt die Ursache darin, dass ich gern gleichzeitig Die H. v. O. – übersenden möchte. Es ist soeben erschienen und wird in den nächsten Tagen an die verschiedenen Bühnen versandt werden. Erlauben Sie mir denn erst meinen herzinnigsten Dank für die meisterhafte und echt dichterische Bearbeitung vom «Brand» abzustatten. Die Bearbeitung ist zwar frei, aber ich glaube dass in einer Dichtung die ganze Ausdrucksweise, die Bilder und sprachlichen Wendungen eben sowohl wie die Sprache selbst übersetzt werden muss. Hätte ich meine Dichtung deutsch geschrieben, glaube ich, hätte ich sie so geschrieben, wie Sie sie wiedergegeben haben; und gerade das scheint mir die Aufgabe einer Bearbeitung zu sein; ich jedenfalls wünsche keine vierte, glaube auch schwerlich, dass jemand nach Ihnen sich daran wagen wird. Sehr gern bin ich bereit, diese meine Auffassung öffentlich auszusprechen, wenn ich nur wüsste, auf welche Weise dies am zweckmässigsten geschehen könnte. In der für mich so überaus schmeichelhaften Vorrede finde ich über «Brand» alles ausgesprochen, was überhaupt zum richtigen Verständniss der Dichtung nothwendig ist, und zwar in einer ebenso geistvollen wie tiefpoetischen Weise. Die Tendenz des Gedichtes habe ich nie vorher so durchsichtig dargestellt gesehen. Ueberhaupt fühle ich mich Ihnen, hochverehrter Herr Baron, für das ganze schwierige und doch so glücklich durchgeführte Unternehmen zum höchsten Danke verpflichtet. Nun erlaube ich mir aber eine Vorfrage an Sie zu richten. Der König von Schweden und Norwegen beschäftigt sich, wie Sie möglicherweise wissen, vielfach mit der poetischen Literatur; beispielsweise erwähne ich dass er eine meisterhafte schwedische Uebersetzung von Goethes Tasso herausgegeben hat. Meine literarische Thätigkeit umfasst er mit lebhaftem Interesse. Sollten Sie denn nicht geneigt sein, ihn durch Uebersendung eines Exemplars Ihrer Bearbeitung zu erfreuen? Selbst könnte ich es freilich thun, aber von Ihrer Hand wäre ihm ja gerade diese Gabe eine werthvollere. Nehmen Sie mir, hochgeehrter Herr Baron, diese Vorfrage nicht übel. – In Betreff der drei von Katherine Ray erwähnten Schauspiele bemerke ich, dass «Norma» nur eine politische Satire in dramatischer Form ist, übrigens ohne tiefere Bedeutung. «Sankthansnatten» und O. L. sind nicht gedruckt und werden es auch schwerlich werden. Das letztere Stück könnte ich vielleicht als Operntext verwerthen. Was Sie über Kaiser und Galiläer sagen, freut mich sehr; bis jetzt ist dies Doppeldrama nirgends aufgeführt worden. Sehr begierig bin ich zu erfahren wie Sie über die H. v. O. urtheilen, und ob Sie dies Stück für S. brauchbar finden. Es wird jetzt an die Bühnen versandt; wahrscheinlich wird es zuerst in Meiningen und in München zur Aufführung gebracht werden. Mit nochmaliger Versicherung meiner herzlichsten und lebhaftesten Dankbarkeit zeichne ich mich, hochgeehrter Herr Baron, Ihr verehrungsvoll ergebener H. I. Carissimo! Først og fremst et godt og glædeligt nytår for Dig og dine! Dernæst – kan Du gøre mig den store tjeneste at låne mig 150 RmՖ? Til dette øjeblik har jeg endnu ikke modtaget min remisse fra Hegel. Din Henrik Ibsen. München, den 3die Januar 1877. Kære svoger! Megen tak for dit venskabelige brev, hvoraf vi med glæde ser at det står vel til hos eder, skønt jeg jo nok kan mærke at ensomheden nu og da falder Dig noget trykkende, hvilket jo er ganske forklarligt. Men just derfor håber vi at Du ret snart fatter en kraftig beslutning og for en tid river Dig løs og opfrisker Dig ved en tur ud i det store Europa. Hjertelig velkommen hid når dette sker! Idag har jeg væsentlig at skrive om en sag, som vedkommer Thomas’s literære efterladenskaber. – Som Du måske af aviserne har set blev der ihøst i Bergen åbnet et nyt norsk theater under navn af «Theaterforeningen». Blandt andre literære nyheder, som dette theater har bebudet, har også været nævnt «Hos kaptejnen» og «På bygden». Så snart jeg fik kundskab herom, tilskrev jeg din moder og spurgte hende om hun havde givet sin tilladelse til opførelsen af disse stykker samt om hun havde forlangt honorar derfor. Jeg tilføjede at jeg i bekræftende fald anså hendes samtykke for ugyldigt, såsom Thomas’s bo er under skiftebehandling og hans manuskripter må betragtes som aktiva i boet. I sit svar meddeler hun mig at hun på anmodning af «Theaterforeningens» bestyrelse har givet sit samtykke til stykkernes opførelse uden honorar(!!); men efter modtagelsen af mit brev har hun imidlertid straks tilbagekaldt tilladelsen som uberettiget fra hendes side. Hun beder mig derhos henvende mig til Dig, som den der har med Thomas’s sager at gøre, og som bedst forstår, hvad der i dette tilfælde er at iagttage. Thomas’s manuskripter har naturligvis en vis pekuniær værdi, og vil ikke skifteretten søge at udvinde denne til fordel for kreditorerne, så bør den komme din moder tilgode. Selv forstår hun desværre ikke at varetage sit tarv; vi får derfor gøre det på hendes vegne. Jeg skulde derfor tro det vilde være det retteste om Du satte Dig i forbindelse med skifteretten og erfarede, hvad den agtede at foretage. Ignorerer den manuskripterne, beder jeg at der må blive mig givet fuldmagt til at underhandle med «Theaterforeningen» i Bergen; thi nogen gratisopførelse bør der ikke blive tale om. Dette er, hvad jeg i al korthed vilde meddele Dig idag. Forøvrigt har jeg intet nyt at melde. Vi har her det dejligste vejr med 12–15 grader varme i skyggen, – naturligvis ingen sne; hjemme hører jeg det skal være anderledes. Falsens adresse kender jeg ikke; men breve til ham kan adresseres til Die schwedisch-norwegische Gesandtschaft in Berlin. Med de bedste ønsker fra os alle om et godt og glædeligt nytår for Dig og din hustru, samt med mange hilsener, tegner jeg mig Din altid hengivne Henrik Ibsen. München, den 19. Januar 1877. Højvelbårne herr greve! I håb om at herr greven siden verdensudstillingens tid har bevaret mig en liden plads i Deres velvillige erindring, er jeg herved så fri at henvende mig til det kgl: gesandtskab med bøn om officiel assistence til at få den i indlagte uforseglede brev oversendte kvittering honoreret. Dertil behøver jeg nemlig ifølge reglementet «ein amtlich bescheinigtes Lebenszeugniss» og anholder derfor ærbødigst om at kvitteringen må fra det kgl: gesandtskab blive bilagt med en bevidnelse om at jeg befinder mig ilive. Dette er vistnok intet diplomatisk anliggende, men da vi, mig bekendt, ikke har nogen officiel repræsentation hersteds og jeg ikke kan henvende mig til vor generalkonsul i Wien, for hvem jeg er ubekendt, vover jeg at håbe på tilgivelse for den ulejlighed jeg denne gang er nødt til at forvolde det kgl. gesandtskab. Med forsikringen om min udmærkede højagtelse tegner jeg mig herr grevens ærbødigst og taknemmeligst forbundne Henrik Ibsen München, den 4. Februar 1877. Herr storthingspræsident Sverdrup! Uagtet det i denne tid, lige ved thingets åbning, vistnok ikke er den gunstigste lejlighed til at besvære Dem med skriftlige henvendelser, håber jeg dog at De for en gangs skyld ikke tager mig disse linjer ilde op. Jeg skal fatte mig i muligste korthed. Som De visstnok erindrer, fremsattes i året 1877 forslag om forhøjelse af det nogle digtere og komponister tilståede statsbidrag. Forslaget indstilledes til bifaldelse af budgetkomiteens pluralitet; men da sagen skulde afgøres i thinget, var komiteen ikke tilstede; forslaget kom således sågodtsom ikke under debat og forkastedes mod nogle få stemmers overvægt. Havde komiteen været tilstede og begrundet sin indstilling, føler jeg mig overbevist om at den vilde gået igennem. Det er derfor jeg herved i ærbødighed vover at henstille til Dem om en sådan extraordinær og tilfældig afgørelse bør være afsluttende og endelig. Vi kunde vistnok henvende os til regeringen med andragende om fornyet fremsættelse af forslaget; men dels tror jeg ikke at regeringen nærer nogen dybere rodfæstet interesse for deslige anliggender, og dels har jeg ikke grund til at antage at regeringsvejen fortiden vilde være den vej, ad hvilken vi sikrest og tryggest kunde vente at få forslaget afgjort i vor favør. Skulde derimod De, herr storthingspræsident, ville beslutte Dem til at optage forslaget, da vilde et lykkeligt resultat allerede på forhånd være givet. Jeg har intet opdrag til at tale i mine kollegers navn, og De vil derfor tilgive at jeg nærmest dvæler ved min egen stilling. I de dage, da forslaget forkastedes, fyldte jeg mit 25de forfatterår. På samme tid fejredes herude i Europa to lignende digterjubilæer nemlig for Magyaren Mauros Jokai og for Würtembergeren Victor Scheffell. Den førstnævnte erholdt i den anledning af den ungarske krone til odel og eje et baroni, og sidstnævnte en hel formue, der var tilvejebragt ved offentlige bidrag; at begge ophøjedes i adelstanden o. s. v. o. s. v. nævner jeg kun i forbigående, skønt også dette her har sin betydning som tegn på den offentlige menings tryk. Hvad jeg i de samme dage fik, vil være Dem bekendt; og jeg vil ikke lægge skjul på at jeg følte det dybt og inderligt som en krænkelse, rigtignok af den slags, man må være forberedt på når man ikke hører til de store åndeligt frigjorte kultursamfund, men som jo ikke af den grund smerter mindre, hvor den rammer. Dette er imidlertid kun en enkelt og udadtil mindre væsentlig side af sagen. Jeg for mit vedkommende har, også uden gagetillæg, hvad jeg og min familje behøver til daglige livsfornødenheder. Men disse alene udgør kun en del af mit udgiftsbudget. Som De ved, savner vi norske nemlig lige over for udlandet konventioner angående den literære ejendomsret. Vore bøger kan derfor uhindret oversættes hvorsomhelst og af hvemsomhelst. Og således sker også i rigeligt mål. I England er hele «Kejser og Galilæer» oversat og udgivet i forrige år; jeg selv havde ikke da de fornødne disponible penge til at foranstalte dette for egen regning; nu går oversætter og forlægger dersteds af med fordelen; jeg får intet. I Berlin har A: Strodtmann taget mine digte fra mig, og ligeså skuespillene «Kongsemnerne» og «De unges forbund». Når disse arbejder nu læses og opføres rundt om i Tyskland; så sker det til indtægt for oversætteren, ikke for mig. Ligeså er det gået mig med «Brand», hvoraf der nu existerer tre forskellige tyske oversættelser, uden at en skilling deraf kommer mig tilgode. Selv i Sverig er tilstanden for vort vedkommende den samme; vi har ingen ret til at fordre forfatterhonorarer hverken af theatrene eller af forlæggerne, der oversætter os. Af «Hærmændene på Helgeland» er allerede en svensk oversættelse udkommen og en anden er under pressen. Alt, hvad jeg hidtil har havt råd til at redde for mig selv er de af mig foranstaltede tyske udgaver af «Hærmændene på Helgeland» og «Fru Inger til Østråt»; men disse udgaver har forvoldt mig betydelige pengeudlæg, som jeg først i årenes løb kan vente at vinde ind igen. At Bjørnson og de andre norske digtere og komponister, der kendes udenlands, ikke er bedre farne, følger af sig selv. Nu er det jo en utænkelig ting at de norske statsmagter skulde ville virke hen til at få istandbragt literære konventioner med de store kulturlande. Fordelen for os ved den nu bestående lovløse tilstand er jo så påtagelig at ingen blandt os, af hensyn til vor store læsende almenhed, bør ønske den afskaffet. Skulde den fri adgang til at oversætte udlandets literære frembringelser blive os afskåren, så vilde kilderne til åndelig fremgang og frigørelse blive tilstoppede eller hæmmede for os på sågodtsom alle livsfeldter. Og vi trænger dog så såre til dem! Herom kan altså ikke være tale. Men, herr storthingspræsident, jeg henstiller til Deres retfærdighedsfølelse, om det er billigt at det med den nuværende tilstand forbundne direkte pengetab bør bæres af os enkelte 4–5 mænd? Giv hver af os de 200 spd gagetillæg som væderlag for hvad vi af hensyn til det heles tarv må give slip på. Ved hjælp af dette beløb kunde vi ialfald redde enkelte af vore arbejder fra at falde i fremmede oversætteres hænder; vi kunde redde dem til fordel for os selv, og derved tillige have indseende med at vor literatur fremlagdes for udlandets øjne i en korrektere form, end nu som oftest er tilfældet, – altså også til så meget større ære for fædrelandet. Min gentagne bøn er altså: sæt denne sag igennem. Jeg venter ikke, og allermindst i denne travle tid, noget svar på denne min ærbødigste henvendelse; men glad vilde jeg blive den dag jeg kunde læse i aviserne at storthingets præsident havde fremsat forslaget til fornyet behandling. Min taknemmelighed vil det vistnok ikke stå i min magt at lægge for dagen i gerning; men at jeg aldrig skulde glemme Deres hjælp og Deres sindelag mod os, derom beder jeg Dem være forvisset. Med højagtelse Deres ærbødigst forbundne Henrik Ibsen. München, den 9. Februar 1877. Kære herr Hegel! De kender jo den uefterrettelighed i brevskrivning, som jeg desværre så ofte gør mig skyldig i, og det har derfor måske ikke forundret Dem så meget at jeg lige indtil nu ikke har besvaret Deres venlige brev af 28. December f: år. Tillad altså at jeg idag takker Dem forbindtligst for de i nævnte brev indlagte 450 RmՖ, og ikke mindre for den til nytår modtagne bogpakke, der har været og fremdeles er os til stor glæde, samt endelig for det tilsendte regnskabsopgør for forrige år, der ligeledes rigtig er kommen mig ihænde. Overordentlig behageligt var det mig at erfare at en ny udgave af «Kærlighedens komedie» nu er nødvendig. Jeg takker Dem hjerteligst for Deres tilbud om oplagets størrelse o. s. v, og håber at trykningen allerede er igang, ligesom jeg stoler på at herr translatør Larsen gør sit bedste for at undgå meningsforstyrrende trykfejl. Den 19. Februar skal efter bestemmelsen «De unges forbund» for første gang opføres på det herværende Residenstheater; men jeg frygter rigtignok for at det ikke bliver færdigt til den tid. «Fru Inger til Østråt» er udkommet i tysk originaludgave og forsendt til theatrene, men vil neppe nogensteds kunne påregnes opført før til høsten. Forholdene i Danmark følger vi naturligvis med megen interesse. Glædelige er de i mange henseender jo ikke; men jeg håber med sikkerhed at der dog tilsidst vil komme noget godt ud deraf. Mit nye stykke gør jeg færdigt isommer og sender Dem da manuskriptet snarest muligt; rimeligvis udkommer det samtidigt på tysk. Brandes’s literaturhistorie læses meget her; jeg har hørt fortælle at første oplag af oversættelsen skal være udsolgt. Dette i al hast for idag. Med hjertelig tak for det tilbagelagte år og med de bedste ønsker om held og alt godt for Dem og Deres kære i det nye tegner jeg mig Deres oprigtig hengivne og forbundne Henrik Ibsen. München, den 14. Februar 1877. Herr boghandler Nils Lund. Kristiania. Tillad mig herved at aflægge Dem min forbindtligste tak for det i Deres venlige skrivelse af 18. Januar meddelte regnskabsopgør for forrige år. Dog må jeg derved gøre den bemærkning at det umuligt går an at sætte Deres honorar til blot 25 kroner. Jeg foreslår det dobbelte beløb foruden godtgørelse for udlagt postporto, hvilken sidstnævnte udgifts størrelse De formentlig vil have let for at udregne. Jeg beder Dem indstændigt at indgå herpå og betragter på forhånd denne sag som afgjort. De fra Kristiania bestilte sager modtog vi først for omtrent en uge siden; de havde imidlertid holdt sig godt og befandtes at være af fortrinlig kvalitet. Tør jeg bede Dem ved lejlighed bringe herr Simonsen min bedste hilsen? Jeg bliver vel nødt til at tage en aktie i det nye theater og anmoder Dem derfor om godhetsfuldt at tegne mig for en sådan såfremt ikke listerne allerede skulde være inddragne og beløbet fuldtegnet, hvilket dog vel neppe er tilfældet. Forhåbentlig er nu snart årsudbyttet af aktierne i Bergens kreditbank, sporvejselskabet og dampskibet «Dronningen» forfaldet til udbetaling. Når den tid kommer, håber jeg De er så god at lade hæve de mig deraf tilfaldne beløb; om anvendelsen af samme skal jeg tillade mig senere at tilskrive Dem. Med megen tak for det forløbne år og med alle gode ønsker for det nye tegner jeg mig Deres ærbødigst og venskabeligst forbundne Henrik Ibsen. Til fru Camilla Collett! Hermed min tak for en god plads i Deres album og i Deres venlige erindring. München 16. Febr: 1877. Henrik Ibsen. München, den 27. Februar 1877. Kære herr Hegel! Da jeg sidst tilskrev Dem troede jeg ikke at jeg skulde være nødt til så snart at ulejlige Dem igen. Forholdene gør det imidlertid nødvendigt; jeg skal nemlig i næste måned flytte ind i en anden bolig og tiltrænger derfor adskillige penge for at arrangere mig. Tør jeg derfor bede Dem vise mig den store velvilje at forstrække mig med et beløb i RmՖ, omtrent svarende til honoraret for det nye oplag af «Kærlighedens komedie»? Forhåbentlig vil denne bog kunne ventes i den nærmeste fremtid. Hvor jeg kommer til at bo, ved jeg endnu ikke; her er nok at vælge imellem, og såsnart jeg har lejet skal jeg meddele Dem min nye adresse. Hovedsagen er for mig at finde en bolig, hvor jeg uforstyrret kan arbejde; i den henseende har min nuværende lejlighed ladet adskilligt tilbage at ønske. I det håb at De ikke tager mig min henvendelse ilde op, og med de bedste hilsener til Dem selv og til Deres familje tegner jeg mig Deres stedse hengivne og forbundne Henrik Ibsen. München, den 26. Marts 1877. Herr højesteretsadvokat Stang! Som svar på Deres meget ærede skrivelse af 21. dennes, hvilken jeg nu netop modtog, skynder jeg mig at meddele at Deres brev af 27. December f: år aldrig er kommen mig ihænde. Noget lignende er ikke forhen hændt mig og jeg kan kun forklare det af den mindre gode orden, som hersker i postvæsenet her ved nytårstider, da korrespondencen er overvættes stor. Med den mig ved den stedfundne skønsforretning tilkendte skadeserstatning er jeg vel tilfreds; jeg for mit vedkommende ønsker derfor ikke noget overskøn; jeg er ganske enig med Dem i at den afgørende sejr, der er vunden, ikke bør udsættes for at lide noget afbræk ved en foranstaltning, hvis resultat jo ikke på forhånd kan beregnes og hvoraf fordelen under alle omstændigheder vistnok kun vilde blive ringe. Jeg tør derfor nu betragte processen som i et og alt lykkelig afsluttet og håber derfor også at De godhedsfuldt og ret snart sætter mig istand til at bringe vort mellemværende iorden. Med gentagen foreløbig tak og hjertelig hilsen tegner jeg mig Deres ærbødigst forbundne Henrik Ibsen. München, den 30. Marts 1877. Herr skolebestyrer Bendixen! For de modtagne 400 kroner fremsender jeg på omstående blad en kvittering og frembærer derhos min forbindtligste tak for beløbet. – Det var ikke uden ængstelse at jeg erfarede at flere af stykkets hovedroller skulde spilles af debutanter; så meget behageligere var det mig derfor at udfaldet blev så godt. – Nu vil jeg blot ønske at disse lovende unge mennesker forstår sit eget bedste og ikke begår den dumhed straks at løbe til Kristiania, hvor der naturligvis vil gives dem langt mindre anledning til praktisk udvikling end i Bergen. – Mit nye skuespil er nu snart færdigt og vil blive trykt i løbet af sommeren hvorefter det uopholdelig skal blive Dem tilsendt; det kræver rigtignok et temmelig stort personale; dog ikke større end «De unges forbund» og hellerikke anser jeg det vanskeligere at spille. – Det var mig og min hustru meget behageligt at erfare at vi er kommen i svogerskab sammen. Med de bedste hilsener til bestyrelsens samtlige medlemmer tegner jeg mig Deres venskabeligst forbundne Henrik Ibsen. München, den 1. April 1877. Herr professor Nyblom! Som svar på herr professorens meget ærede skrivelse, hvilken jeg igår havde den store glæde at modtage, tillader jeg mig ærbødigst at udtale min varmeste taksigelse for den mig tiltænkte udmærkelse, hvilken jeg naturligvis overmåde gerne vil modtage, og som jeg altid skal anse for den højeste æresbevisning, der kunde blive mig til del på min literære bane. Med udmærket højagtelse Deres ærbødigst forbundne Henrik Ibsen. München, den 5. April 1877 Hr. Boghandler Lund! I håb om at mit forrige brev er kommen Dem rigtig i hænde, tillader jeg mig i dag at tilskrive Dem nogle få linjer. Ved et tilfælde opdagede jeg nemlig i går i et ældre nummer af Dagbladet at 9de termin af sporvejsaktierne, for mit vedkommende 400 kroner, er indkaldte til indbetaling i begyndelsen af forrige måned. Nu frygter jeg at det skal være gået Dem som mig, at have overset denne bekendtgjørelse. Skulde dette være tilfældet, bedes min gage for 1ste kvartal anvendt til denne udgiftspost. Er gagen ved modtagelsen af dette brev allerede afsendt hid, så skal jeg gennem Hegel sørge for fornøden remisse. Aktierne i Bergens kreditbank har i det forløbne år givet 8 % udbytte, altså på min part lidt over 80 kroner, der formentlig til enhver tid kan hæves i Kristiania kreditkasse; det bliver således ikke noget stort beløb, der mangler. Jeg kan ikke tro at sporvejsselskabets direktion gør noget opstyr om indbetalingen ikke skulde være sket i berammet tid; men under alle omstændigheder skal jeg passe bedre på en anden gang. Sporvejens aktiebreve skal udstædes i denne tid; jeg har tilskrevet direktionen at de skal udleveres til Dem og beder Dem godhedsfuldt tage samme i forvaring. Med de bedste hilsener tegner jeg mig Deres venskabeligst forbundne Henrik Ibsen (sign.) München, den 7. April 1877. Til den kongelige norske regerings departement for kirke- og undervisningsvæsnet. I literaten John Paulsens navn og på hans vegne henvender undertegnede sig herved til det høje departement med ærbødigst andragende om at der af de til videnskabsmænds og kunstneres rejser i udlandet bevilgede midler må blive ham tilstået et stipendium stort 1600 (seksten hundrede) kroner, for derved at sætte ham istand til at fortsætte sin uddannelse på den af ham betrådte bane. John Paulsen er født i Bergen af fattige forældre og står nu i sit 25de år. Han har ikke gennemgået nogen lærd skole, men nydt en god undervisning, hvorhos han ved selvstudium har tilegnet sig adskillig kundskab i literaturhistorien såvelsom i den inden- og udenlandske skønliteratur; han er derhos temmelig bevandret i de moderne sprog, navnlig i tysk, fransk og engelsk. Indtil for omtrent et år siden havde han en plads på det portugisiske konsulats kontor i Bergen, hvilken han opgav, for ganske og udelukkende at hengive sig til literær virksomhed. For henimod halvandet år siden udkom på boghandler Mallings forlag hans første bog, en novellesamling, betitlet «Skitser af bylivet»; noget senere udgav han på samme forlag en digtsamling og endelig til afvigte jul gennem den Gyldendalske boghandel i København en større fortælling «Sjødronningen». Han har derhos skrevet adskillige mindre skuespil, hvoraf et par har været opført i Bergen, men intet endnu udkommet i trykken; endelig findes af ham i blade og tidsskrifter forskellige korrespondentartikler, rejseskildringer, digte samt kritiske skitser. John Paulsen fandt ved sin første offentlige fremtræden en mere end almindelig varm modtagelse såvel hos publikum som i kritiken, og denne velvillige og forhåbningsfulde stemning, der hidtil har vedblevet at ledsage ham, må jeg anse for i fuldt mål begrundet. Ifjor ved disse tider begav han sig til udlandet, for på en længere rejse at søge den uddannelse, der er ham nødvendig. Efter nogle måneders ophold i København begav han sig til Tyskland og tilbragte tiden her i München indtil henimod jul, da han afrejste til Rom, der ifølge bestemmelsen skulde være hans faste opholdssted for et længere tidsrum. Jeg har under flere måneders dagligt samvær med ham havt fuld anledning til at lære ham at kende, ligesom jeg med interesse har sat mig ind i hans literære produktion, og det er min faste overbevisning at ingen af vore yngre literater i højere grad end han fortjener at komme i betragtning ved uddelingen af de her omhandlede stipendier. Hans fremtid som poetisk forfatter vil være afhængig af den anledning, der gives ham til at udvikle og uddanne sine medfødte åndsgaver, og i hans fine og varme digteriske sind, i hans noble natur og i hans rene og i enhver henseende mønsterværdige sæder ligger efter min bedste overbevisning garantier for en betydelig udviklingsmulighed. Jeg vil gentagende fremhæve at han er ubemidlet; hidtil har han bestridt rejseomkostningerne ved sine forfatterhonorarer; men disse vil i længden vise sig utilstrækkelige, og er det allerede nu. Han er derhos ikke stærk af natur; hans bryst er svagt, uden dog endnu at være angrebet, og jeg anser det derfor som muligt at et længere ophold i syden kunde for ham i dobbelt betydning være et livsspørgsmål. Jeg lægger derfor med min varmeste anbefaling denne unge begavede mands fremtid i det høje departements hånd og vover derhos ærbødigst og indtrængende at henstille på at det ansøgte beløb ikke må blive afknappet; ringere beløb vilde give et uforholdsmæssig ringe resultat. I henhold til ovenstående er det altså at jeg andrager om at der af de til videnskabsmænds og kunstneres rejser i udlandet bevilgede midler må blive tilstået literaten John Paulsen et stipendium på seksten hundrede kroner for at sætte ham istand til under et års ophold i udlandet, navnlig i Rom, at fortsætte sin literære uddannelse. Ærbødigst Henrik Ibsen. München, den 15. April 1877. Hochverehrter Herr! Beglückt durch den Empfang Ihrer freundlichen Zeilen, erlaube ich mir, ergebenst mitzutheilen, dass ich morgen dem Herrn Director Buchholz schreibe, um ihm anzuzeigen, dass ich die angebotenen Bedingungen dankend annehme. Meinerseits ist die von Ihnen gemachte Mittheilung vollständig genügend, und ein förmlicher Vertrag demnach überflüssig. Indem ich mich Ihrer wohlwollenden Gesinnung bestens empfehle, zeichne ich mich mit vorzüglicher Hochachtung Ihr ganz ergebener Henrik Ibsen. Hochgeehrter Herr Direktor! Durch Herrn Paul Lindau ist mir die erfreuliche Mittheilung zugegangen, daß Sie bereit seien, unter dem am National Theater üblichen Bedingungen – 6 Prozent der Bruttoeinnahme von sämmtlichen Aufführungen des Stückes vierteljährig zahlbar mein Schauspiel «Die Herrin von Oestrot» zu erwerben. München, den 20. April 1877. Kære herr Hegel! Idet jeg forbindtligst takker Dem for det i brev af 2. Marts modtagne pengebeløb, 1120 RmՖ nødes jeg desværre til at gøre brug af Deres velvillige tilbud om yderligere forskud og beder Dem derfor vise mig den store venskabstjeneste, atter at sende mig et lignende beløb. Min adresse er indtil udgangen af denne måned den samme som hidindtil. Fra 1. Maj bor jeg i Schellingstrasse 30, 2. Etage. Mit nye skuespil nærmer sig nu endelig med raske skridt sin fuldførelse. Det blir i fire akter og kommer til at udgøre omtrent 180 sider trykt, – neppe mindre; måske lidt mere. Renskriften skal jeg tilsende Dem i partier for det tilfælde at De skulde ønske allerede ved midtsommertid at påbegynde trykningen; udgives bør det vel ikke forinden i årets sidste måneder. Til theatrene vil jeg naturligvis indlevere det og nærer ingen tvivl om at det bliver antaget også i København, men opførelsen vil vel dennegang, som tidligere, lade så længe vente på sig, at vi ikke kan vente med udgivelsen indtil det har været bragt på scenen; under alle omstændigheder bør det jo være i boghandelen før jul. Alt dette har vi imidlertid god tid til at træffe aftale om; rimeligvis får jeg i September anledning til personlig at hilse på Dem, idet jeg nemlig underhånden har modtaget meddelelse om at jeg vil erholde en officiel indbydelse til Upsala i anledning af universitets-jubilæet. Med de bedste hilsener til Dem selv og til Deres familje, og med megen tak for den nys modtagne bog «En opvækkelse», som jeg endnu ikke har fået læst, tegner jeg mig Deres hjertelig hengivne Henrik Ibsen. München, den 29. April 1877. Min kære gamle ven! Efterat jeg nu sidder inde med hele to ubesvarede breve fra Dig, tør jeg ikke længere give efter for min opsættelseslyst i brevskrivervejen, men sender Dig nogle linjer med hjertelig tak og hilsen. Brevet fra professor Nyblom besvarede jeg naturligvis straks, og i hvilken retning mit svar lød, kan Du selvfølgelig på forhånd vide. Jeg glæder mig meget til at vi ved den forestående højtidelighed skal få gå sammen; vi har jo også ved tidligere anledning holdt skridt med hinanden på æresbevisningernes bane, ligesom jo vore veje forøvrigt både længe og hyppigt har løbet jævnsides. At udgive din oversættelse af «En arbejder» kan der altså ikke være tale om; når stykket nu, som jeg håber, kommer til opførelse her i Tyskland, så vil herr Jonas høste fordelen deraf; Du får intet. Jeg synes Du skulde benytte Dig af din personlige nærværelse hjemme til at rejse en alvorlig offentlig påtale af den nu bestående lovløse og beskyttelsesløse tilstand, hvorunder vi norske literater lider. – At Du så hurtigt fandt en god forlægger til den tyske udgave af storværket glæder mig meget, og jeg finder det vel betænkt at Du selv samtidig besørger en norsk udgave; thi, som sagerne nu står, vilde Du formentlig ikke kunne have forhindret nogen af vore literære røvere fra at gøre det for egen regning. Lad mig se Du raser over disse barbariske tilstande! I anledning af theaterforholdene har jeg besluttet at skrive noget, enten en forestilling til repræsentantskabet eller også en avisartikkel. Jeg kan forøvrigt umulig tro at de mennesker for alvor kan være dumme nok til at skille sig vid Josephson, der, hvad praktisk sagkyndighed angår, ikke på nogen måde vil kunne erstattes. Vi er nu flyttet ind i vor nye bolig, Schelling-Strasse 30, 2. Etage, hvor vi finder os særdeles tilfreds og hvor jeg håber snart at skulle fuldføre mit nye arbejde. Dr: Schmidt ser jeg i denne tid ikke hver dag, dog temmelig hyppigt. Igår, lørdag, var jeg sammen med ham, Heyse og Carriere i Achatz og havde således anledning til at overbringe dine hilsener temmelig friske og sender Dig de bedste genhilsener. Du har efterladt Dig oprigtige og trofaste venner hernede. Hvorvidt Heyse gør alvor af Upsalafærden ved jeg ikke med bestemthed; jeg bragte igår sagen på bane; lyst har han nok; men stadig kommer han tilbage til det spørgsmål hvorledes hans svage nerver og den stærke svenske banko vilde kunne forliges; jeg mente naturligvis at spørgsmålet kun kunde besvares ved et praktisk experiment. Vi får se, hvad han beslutter sig til; jeg skal visselig gøre mit bedste. I «Krokodillen» spørges der jævnlig efter Dig. Dr: Grandaur beder Dig om en literær oplysning til brug for sin theaterhistorie: Hvad er «Hermann von Unna» for noget? Navnet er mig nok bekendt; men videre ved jeg ikke; jeg trode det var et tysk ridderskuespil; men Grandaur påstår at det er svensk og oversat på tysk af Abbé Vogler. Giv mig i al korthed de oplysninger, som kan opdrives; jeg har nemlig lovet ham at tilskrive Dig herom. Dine tilbageblevne i Gartenstrasse har vi i flytningsugen ikke set noget til, men håber at de befinder sig vel, og ser dem rimeligvis iaften. Fru Collet er kommen tilbage fra Rom. Wergeland har udstillet et godt billede, sortklædt dame i en kirkestol. Kronberg rejser til Italien. Forøvrigt alt omtrent ved det gamle. Ja, kære ven, lev hermed så vel; om ikke før, så håber jeg vi træffes i Upsala! Din hengivne Henrik Ibsen. München, den 31. Maj 1877. Herr professor Nyblom! Som svar på den fra Universitetets større Konsistorium modtagne skrivelse, dateret 21. April dette år, tillader jeg mig ærbødigst at meddele at såfremt ikke uforudsete hindringer mod forventning måtte stille sig ivejen, vil det være mig en ære og en glæde til den omskrevne tid at indfinde mig i Upsala. Ligeså frembærer jeg herved min gentagne ærbødigste taksigelse for den mig af det filosofiske Fakultet tiltænkte hædersbevisning. Af biografiske oplysninger tillader jeg mig at hidsætte følgende: Jeg er født i staden Skien i Norge den 20. Marts 1828, blev student 1850, foretog i sommeren 1852 en rejse til Danmark og Tyskland, og overtog efter min tilbagekomst ledelsen af det norske teater i Bergen, hvilken stilling jeg i 1857 frasagde mig, da jeg ansattes som direktør ved Kristiania norske teater, hvilken post jeg fratrådte i 1861. Fra 1862 til begyndelsen af 1864 virkede jeg som æsthetisk konsulent ved Kristiania store teater og begav mig derpå med offentligt stipendium til Italien, hvor jeg forblev indtil sommeren 1868. Derefter tog jeg ophold i Dresden, besøgte i 1869 med statsstipendium Stockholm, modtog dersteds indbydelse til at overvære Suez-kanalens åbning, berejste Egypten og vendte over Frankrig tilbage til Dresden, hvor jeg forblev på korte afbrydelser nær – (ved verdensudstillingen i Wien fungerede jeg som jury-medlem for kunstafdelingen og i sommeren 1874 besøgte jeg Kristiania) – til 1875, da jeg overflyttede til München, hvor jeg fremdeles befinder mig. – I året 1866 blev mig af den norske stat bevilget en digtergage, og af offentlige udmærkelser har jeg modtaget følgende: Jeg er kommandør af den tyrkiske Medjidieh-orden, ridder af Wasa-ordenen og af St: Olafsordenen, indehaver af kong Oskars belønningsmedalje i guld samt ridder af Dannebrog og af den Sachsen-Ernestinske husordens 1ste klasse. Mine literære arbejder er hovedsagelig følgende: «Catilina», drama i 3 akter. 1850. (2 oplag). – «Kæmpehøjen», drama i 1 akt 1851. – «Gildet på Solhoug», skuespil i 3 akter. 1855. – «Fru Inger til Østråt», historisk skuespil i 5 akter. 1857. (2 oplag.) – «Hærmændene på Helgeland», skuespil i 4 akter. 1858. (4 oplag). – «Kærlighedens komedie», komedie i 3 akter på rimede vers. 1861. (4 oplag.) – «Kongs-emnerne», historisk skuespil i 5 akter. 1863. (4 oplag.) – «Brand», et dramatisk digt. 1866 (8 oplag.) – «Peer Gynt», et dramatisk digt. 1867. (4 oplag.) – «De unges forbund», lystspil i 5 akter. 1869. (4 oplag). – «Digte», 1871. (2 oplag.) – «Kejser og Galilæer», et verdenshistorisk skuespil i to afdelinger, indeholdende «Cæsars frafald», skuespil i 5 akter og «Kejser Julian», skuespil i 5 akter. 1873. (2 oplag.) – Af disse arbejder er de fleste oversatte på fremmede sprog og adskillige bragte til opførelse på udenlandske teatre. I det håb at disse oplysninger vil findes tilstrækkelige, tegner jeg mig med udmærket højagtelse Deres ærbødigst forbundne Henrik Ibsen. München, den 3. Juni 1877. Kære herr Paulsen! Sigurd svarer på Deres brev idag og jeg benytter lejligheden til at underrette Dem om at jeg i rette tid har indgivet et andragende til kirkedepartementet om stipendium for Dem. Kgl: resolution er endnu ikke falden; men efter hvad jeg privat har bragt i erfaring har jeg grund til at antage at andragendet vil blive bevilget. Skulde De af norske aviser se at det Schäfferske legat er uddelt, må ikke dette forurolige Dem; thi det er ikke af dette legat men af det store offentlige stipendiefond for kunstnere og videnskabsmænd at jeg har begæret rejsebidrag for Dem. Resultatet vil De neppe kunne erfare før i Juli måned; De må derfor se til at holde ud for egen regning så længe. Forandrer De opholdssted må De underrette mig derom og nøjagtigt opgive Deres nye adresse, for at jeg snarest muligt kan meddele Dem, hvad udfaldet er blevet. Dette i al hast for idag. Deres venligst forbundne Henrik Ibsen. München, den 8. Juni 1877. Herr docent Karl Johan Warburg. Upsala. Som svar på herr docentens meget ærede skrivelse, hvilken jeg igår havde den glæde at modtage, skynder jeg mig herved at oversende indlagte fotografikort. I håb om at det skal fremkomme til den forønskede tid tegner jeg mig med udmærket højagtelse Deres ærbødigst forbundne Henrik Ibsen. Herr kand: Hagerup! Hvis De vil tage tiltakke i al tarvelighed, vil det være os særdeles kært at se Dem hos os iaften, lørdag, kl: 8. De vil i så fald træffe Georg Brandes, der er her på gennemrejsen. Deres Henrik Ibsen. Herr redaktør! I anledning af Deres artikel «Det akademiske kollegium» i Dgbl: for 11te Juni vil De tillade mig at berigtige den yttring, at jeg skal have givet herr kand: jur: Vibe min anbefaling. Dette forholder sig ikke så; jeg har kun for et par år siden på hans foranledning, i et brev til ham, udtalt mig om hans fortælling «Alexander Møllers erindringer», til hvilken han dengang søgte en forlægger. Derimod forholder det sig ganske rigtigt at jeg varmt har anbefalet den unge digter John Paulsen, i hvis navn og på hvis vegne jeg har indgivet andragende om rejsestipendium. At det akademiske kollegium har forandret det historisk-filosofiske fakultets indstilling forekommer også mig påfaldende; men vi bør håbe at regeringen ikke tillægger kollegiets formening større vægt, end den i deslige sager virkelig har. München, den 17de Juni 1877. Ærbødigst Henrik Ibsen. München, den 20. Juni 1877. Herr skolebestyrer Bendixen! Med forbindtligst tak for den modtagne veksel sender jeg Dem på omstående blad en kvittering for beløbet. Det glæder mig meget at Deres unge scene såvidt heldigt har overstået den første vanskelige sæson. Jeg tror det er meget heldigt at man har fået Nordahl-Rolfsen derop; han forekom mig at være en fin natur og vil sikkert komme til at øve en heldig indflydelse på det unge skuespillerpersonale. Dersom Deres theater ønsker at opføre 4de akt af «Brand», så overlader jeg Dem gerne denne uden noget honorar, kun beder jeg at der ved forestillingernes sammensætning må blive truffet et skønsomt valg, – ikke således, som i Kristiania, hvor man giver dette brudstykke midt imellem to opslupne farcer. Jeg tillader mig derhos at bede Dem vise mig en venskabstjeneste. Det er nemlig min agt at omarbejde mit gamle skuespil «Olaf Liljekrans» til en operatekst for Grieg, og ønskede derfor gerne at erholde udlånt det i theaterbibliotheket beroende exemplar af stykket. Tør jeg bede Dem besørge dette for mig? De med forsendelsen forbundne omkostninger bedes fratrukne på fremtidige honorarer. Men jeg beder at sagen må blive holdt hemmelig, så den ikke kommer i aviserne. Med mange hilsener fra min hustru tegner jeg mig Deres venskabeligst forbundne Henrik Ibsen. NB. – Min nuværende adresse er: Schellingstrasse 30. 2. Etage. München, den 24. Juni 1877. Kære herr Hegel! Idag vil jeg benytte et ledigt øjeblik til at meddele Dem at jeg den 15. dennes blev færdig med mit nye stykke og at jeg nu er i fuld gang med renskriften. Manuskriptet udgør 164 sider, men ved afskriften kommer der jo altid nogle nye replikker til, og da jeg desuden har benyttet papir af temmelig stort format, så har jeg nogenlunde visshed for at bogen vil komme til at udgøre omtrent 12 trykte ark. Af hensyn til det kgl: theater i Stockholm, der kun ad omveje kan honorere trykte stykker, blir jeg måske nødt til at tage to afskrifter og sender Dem derfor foreløbig intet; senere skal jeg tilstille Dem manuskriptet lidt efter lidt. For det tilfælde at De vil udstede nogen meddelelse til boghandlerne, vil jeg meddele at stykket heder: «Samfundets støtter», skuespil i 4 akter. For de i Deres venlige brev af 23. April tilsendte 1120 RmՖ takker jeg Dem forbindtligst og tillader mig at bede Dem om, en af de første dage i næste måned – før haster det ikke – at måtte erholde hidsendt et rundt beløb, omtrent svarende til beløbet af mine rentepenge for første halvår. Brandes har været her et par dage og er vel nu hjemkommen. For tilbudet om at ville sende mig hans nye bøger er jeg Dem meget taknemmelig. Med de bedste hilsener til Dem og til Deres kære familje tegner jeg mig Deres hjertelig hengivne Henrik Ibsen. München, Schellingstrasse 30, den 24. Juni 1877. Til direktionen for Kristiania theater. Af de norske aviser erfarer jeg at to af theatrets skuespillerinder ved af dem foranstaltede private aftenunderholdninger, hvoraf den ene i theatrets lokale, den anden på Klingenberg, har, blandt andet, opført 4de akt af «Brand». Det kan formentlig ikke være direktionen ubekendt at theatret ikke har erhvervet opførelsesretten til dette stykke. Ligeledes vil direktionen visstnok vide, at den ifølge «Lov om beskyttelse af den såkaldte skriftejendomsret» af 8. Juni 1876, § 32 er uberettiget til at overdrage opførelsesretten af nogetsomhelst af mine dramatiske arbejder til tredjemand og at, som følge heraf, mine stykker ikke må tillades opførte ved skuespillernes beneficer, såfremt ikke mit samtykke forud er indhentet. Forinden jeg gør ansvar gældende i anledning af det begåede indgreb i min forfatterret, tillader jeg mig imidlertid at bede mig meddelt, hvad direktionen måtte have at oplyse om sagens sammenhæng. Jeg vil tilføje at det her ikke alene er pengespørgsmålet, som kommer i betragtning. Jeg kender nemlig meget godt til, med hvilken uvorrenhed deslige beneficeforestillinger indstuderes, og af programmet for de to foran omtalte kan man se, hvilken råhed der gør sig gældende ved forestillingernes sammensætning; man har sat 4de akt af «Brand» midt imellem to farcer. Til opførelsen ude på Klingenberg havde jeg under ingen omstændigheder givet mit minde. Det er alt dette, jeg vil have indseende med, og hvorfor jeg advarer mod fremtidige ejendomsindgreb, ligesom jeg vil påtale dem, der allerede har fundet sted. I forventning om snarest muligt, og senest inden 14 dage fra idag, at modtage direktionens ærede svar, tegner jeg mig ærbødigst Henrik Ibsen. Schellingstrasse 30. 4. Juli 1877. Herr stiftsprovst Rode! Det vilde være min hustru og mig overordentlig kært at se Dem og Deres frøkener døttre hos os imorgen Thorsdags aften. Idag er jeg desværre optagen af forretninger, ellers vilde jeg have tilladt mig personlig at komme ned til Dem. Deres med højagtelse og ærbødighed forbundne Henrik Ibsen. München, den 29. Juli 1877. Kære herr Hegel! Herved har jeg den fornøjelse at sende Dem de 4 første hefter af manuskriptet til mit nye stykke; næste lørdag eller søndag sender jeg Dem de 4 følgende og 8 dage derefter de 5 sidste; det hele kommer til at udgøre 13 trykte ark. Jeg håber at De straks ved modtagelsen af denne første sending påbegynder trykningen, så at jeg kan få de fornødne exemplarer indleverede til theatrene i slutningen af August. De risikerer intet ved ikke at vente til hele manuskriptet er i Deres hånd; thi jeg har en anden fuldfærdig afskrift liggende her. Kært vilde det være mig om oplagets størrelse sættes så rummelig at bogen ikke udsælges straks efter udkomsten; thi i de uger der medgår inden nyt oplag kan komme lider en forfatter stort tab derved at købelysten svækkes og mange låner bogen hos venner og bekendte. – Jeg tør sige at dette stykke vil finde stærk afsætning. – Herr bogholder Larsen viser mig forhåbentlig den store tjeneste at besørge korrekturen ialfald af det første oplag. Min hustru og søn skal nu ved skoleferiernes indtrædelse foretage en rejse til Norge, og derfor beder jeg Dem vise mig den venskabstjeneste at forstrække mig med en sum af 1000 kroner, deraf 800 i norske eller danske sedler, hvis de sidste, som jeg antager, er gangbare i Norge, og resten i RmՖ. For seneste remisse samt for modtagne bøger takker jeg forbindtligst. Jeg beder Dem ikke at lade nogen uvedkommende få fingre i mit manuskript så længe ikke bogen foreligger i trykken. Jeg tror med sikkerhed at turde sige at vi begge vil have tilfredsstillelse af dette arbejde; det er nyt og tidsmæssigt i enhver henseende, og måske det med størst kunst komponerede af alle mine arbejder. – Undskyld denne utydelige skrift; jeg har arbejdet fra imorges klokken 5, og det er nu tusmørke. Med mange hilsener til Deres børn tegner jeg mig Deres hjertelig hengivne Henrik Ibsen. München den 5. Aug. 1877. Herr boghandler Lund! Tillad mig i al hast at sende Dem disse linjer for at bede Dem vise mig den tjeneste at sende mig restbeløbet for forrige kvartal samt gagen for Juli; jeg tiltrænger nemlig i denne tid mange penge, da min hustru og søn om nogle dage skal tiltræde en rejse til Bergen og jeg selv i slutningen af måneden kommer til at begive mig til Upsala. Har De fåt mine sporvejsaktier udleveret eller er det nødvendigt at jeg først oversender Dem de tidligere interimsbeviser? Mit nye stykke er nu under pressen og blir antagelig færdigt om fire–fem uger men kommer ikke i handelen før i November. Med mange hilsener tegner jeg mig Deres venskabeligst forbundne Henrik Ibsen München, den 6. August 1877. Kære herr Hegel! Hjertelig tak for Deres brev med indlagte penge og ligeså for det så liberalt tilbudte honorar! Jeg håber at det store oplag vil finde rask afsætning; men jeg tror bestemt at bogen bør udkomme ligeså tidligt i Danmark som i Sverig og Norge. Dog om disse anliggender får jeg kanske anledning til at tale med Dem på min gennemrejse. Hermed følger igen 4 hefter; næste gang sender jeg 3 og derpå de to sidste. I al hast Deres hengivne og forbundne Henrik Ibsen. München, den 11. August 1877. Til Hs: Excellence, herr statsminister Kjerulf. Idet jeg oversender indlagte underdanigste andragende tillader jeg mig i ærbødighed at anholde om at samme må blive Hs: Maj: Kongen forelagt. Med udmærket højagtelse Deres Excellences ærbødige Henrik Ibsen. Til Kongen. Undertegnede ansøger herved underdanigst om Deres Majestæts tilladelse til at modtage og bære den mig af Hs: Højhed Hertugen af Sachsen-Meiningen tildelte dekoration som ridder af den Sachsen-Ernstinske Husordens 1ste klasse. München den 11. August 1877. Underdanigst Henrik Ibsen. München, den 14. August 1877. Kære herr Hegel! Herved sender jeg Dem igen 3 hefter manuskript; de to sidste skal ufortøvet følge efter. Jeg håber at forrige sending er kommen Dem rigtig ihænde. Min hustru, som nu forhåbentlig allerede befinder sig i Bergen, takker forbindtligst for Deres venlighed og vil vistnok tillade sig at hilse på Dem når hun i slutningen af September på tilbagerejsen passerer København. Tør jeg bede Dem spørge herr Larsen om ikke Titania nu som før afgår hver onsdag og lørdag middag fra Stettin. Er denne min formodning rigtig, behøves intet svar; i modsat fald vilde jeg være meget taknemmelig for oplysning om afgangstiden; her kan jeg ingen ordentlig besked erholde. Med mange hilsener til Dem og Deres kære familje tegner jeg mig Deres hjertelig hengivne Henrik Ibsen. München, den 19. August 1877. Kære herr Hegel! Imorgen sender jeg Dem slutningen af manuskriptet, hvoraf kun de sidste 1 ½ side mangler; men denne stump får jeg idag ikke tid til at afskrive, hvis dette brev skal kunne komme afsted med posten iaften, hvilket er mig af vigtighed. Jeg nødes nemlig til at bede Dem sende mig tydske penge til et beløb af 600 kroner. Så snart jeg har modtaget disse rejser jeg herfra. På opturen stopper jeg neppe i København, men på nedrejsen tænker jeg at blive der en dag, og håber da at få anledning til at tale med Dem. Brevene til theatrene sender jeg Dem før min afrejse herfra. Med mange hilsener Deres hjertelig hengivne Henrik Ibsen. München, 20. August 1877. Kære herr Hegel! Herved sender jeg Dem slutningen af manuskriptet. Min bedste tak for de igår og idag modtagne to meddelelser. Forhåbentlig har De erholdt mit igår afsendte Brev, hvori jeg bad Dem om 600 kroner i tyske penge; jeg nævner dette fordi jeg ikke selv, mod sædvane, afleverede brevet. – Den nye bog tror jeg jeg tør sige at både De og jeg vil få glæde af. Dette i al hast Deres hjertelig hengivne Henrik Ibsen. München, den 21. August 1877. Kære Suzannah! Straks jeg igår modtog dit og Sigurds brev, telegraferede jeg at alt stod vel til her, og håber jeg at telegrammet er kommet dig rigtig ihænde. Det fornøjer mig at sørejsen gik så heldigt, også hører jeg af Sigurd at du selv ved middagsbordet roste din dragt! Hele manuskriptet er nu afsendt, og jeg træffer i disse dage forberedelse til min afrejse, hvilken antagelig kommer til at gå for sig på mandag over Stettin. Længere end højst nødvendigt, det vil sige omtrent 14 dage, bliver jeg neppe borte. Her går alt sin sædvanlige gang. Helene er meget brav, koger god kaffe og forretter al sin gerning med den største punktlighed og aldeles således, som hun har mærket at jeg vil have det. Middag spiser jeg i almindelighed hos Schleich, hvor det er bedre end i Musæum og ikke synderlig dyrere. For 1.75 får jeg en udmærket suppe, fisk, to kødretter med allehånde gemüse og kompot, samt derefter kage og ost, smør og brød. Dette er sågodtsom mit eneste måltid; thi jeg er altid hjemme om aftenerne og spiser da kun et lidet stykke smørrebrød. Vullum har også spist hos Schleich indtil igår da han rejste. Med Grønvold har jeg været et par gange sammen, og agter nu at bede ham på en middag, siden hans broder har været så forekommende mod eder i Bergen. Jeg håber at I froder jer godt deroppe; men vogt jer for alskens uforsigtighed, og pas godt på Sigurd og på dine penge og lad ikke Sogninger og Hardangere tage noget fra dig. Fra Sverig skriver jeg Dig til og håber der at få brev igen. Hermed slutter jeg for idag. Mor jer godt. Din Henrik Ibsen. Kære Sigurd! Tak for dine to breve fra Hamburg og fra Bergen. Indlagt sender jeg Dig et brev fra herr Paulsen, som Du må svare; adressen må enten være fransk eller italiensk. Den 15. September skal «Der Bund der Jugend» opføres her; rimeligvis er jeg da kommen tilbage. Lad mig nu se Du er forsigtig både tillands og tilvands; den mindste uforsigtighed kan drage de værste følger efter sig. Det er en selvfølge at Du passer på at være her tilstede når skolen begynder. Med skolegutterne i Bergen må Du naturligvis gøre bekendtskab; men vogt Dig for at komme formeget på vandet, og ikke ud i sejlbåd! Dette er alt, hvad jeg ved at skrive om idag. Mor Dig godt. Din hengivne pappa Henrik Ibsen. München, den 23. August 1877. Kære herr Hegel! Indlagt sender jeg Dem følgeskrivelser til det kgl: theater og til theatret i Götheborg. Med theatrene i Stockholm skal jeg personlig underhandle; til Bergens theater bør bogen først sendes når den tid nærmer sig, da den kommer i handelen; jeg har nemlig fast kontrakt med dette theater, og ved at fremsende et exemplar allerede nu udsætter vi os for at dette kommer i omløb blandt alskens uvedkommende, hvorved afsætningen forringes der på stedet. Til Kristiania theater tænker jeg ikke for tiden at indlevere stykket. Den nye direktør er en komplet uduelig mand og så snart mit stykke kommer i handelen agter jeg i et norsk blad at erklære at jeg under denne mands direktionstid afbryder enhver forbindelse med dette theater. Jeg har grund til at tro at Bjørnson vil gøre det samme. Efter mit kendskab til forholdene deroppe tør jeg forsikre at denne fremgangsmåde så langt fra vil skade bogens afsætning at den snarere vil bidrage til at stykket bliver så meget mere læst og købt. Ligeledes antager jeg det for givet at en enig optræden fra Bjørnsons og min side vil bidrage til at den nye direktør meget snart må fratræde. Udgivelsen bør efter min mening finde sted snarest muligt, og samtidigt i alle tre lande. Jeg forudser at dette arbejde vil komme til at vække en hel del røre, og udgiver vi det ret betimeligt, var det ikke umuligt at, trods størrelsen af det første oplag, et nyt sådant kunde blive nødvendigt til jul. Dette er, mener jeg, hvad vi først og fremst bør have for øje; en smule mere eller mindre fordelagtige betingelser ved et enkelt theater kan ligeoverfor bogafsætningen ikke komme i væsentlig betragtning. I følgeskrivelserne ser De at jeg foreløbig kun har holdt mig til spørgsmålet om antagelse eller ikke-antagelse. Denne fremgangsmåde anser jeg for rigtig. Er dette spørgsmål først afgjort, kan vi siden forhandle om betingelserne. Jeg har nu fuldt op at gøre med forberedelserne til min Upsala-rejse, og glæder mig meget til på hjemrejsen at få hilse på Dem. Med mange hilsener til Deres kære familje tegner jeg mig Deres hjertelig hengivne Henrik Ibsen. Til chefen for det kgl: theater og kapel. København. Herved giver jeg mig den ære at oversende et exemplar af mit nye skuespil «Samfundets støtter» med forespørgsel om hvorvidt man måtte ønske at bringe samme til opførelse på det kgl: theater. München, den 24. August 1877. Ærbødigst Henrik Ibsen. Stockholm, Rydbergs hotel, 3. Septbr: 1877. Kære herr Grønvold! Jeg kvier mig virkelig ved at bede om at måtte benytte mig af Deres noksom bekendte tjenstvillighed netop i denne tid, da De står i begreb med at fuldføre Deres store billede og således naturligvis helst vil have fred og ro. Men skulde Deres vej en af de nærmeste dage føre Dem forbi hoftheatret, så kunde De bevise mig en overmåde stor tjeneste ved at få fat på regisseur Jenke og bede ham fra mig at forandre i «Bund der Jugend» et punkt, hvorom jeg allerede før løselig har talt med ham. Som De visst husker taler Aslaksen i stykket ofte om «de lokale forholde»; dette har Strodtmann oversat bogstaveligt med «lokale Verhältnisse» hvilket er galt, såsom derved intet komisk eller borneret bibegreb forbindes på tysk. Udtrykket må gengives med «unseren berechtigten Eigenthümlichkeiten», hvilket netop i Tyskland er det samme, som det i originalen forekommende for os Skandinaver. – Hvis den første opførelse finder sted den 15de som hensigten er, vil jeg neppe kunne være tilstede; skulde De derfor ville sende mig et par ord adresserede til Hegel, Kbhvn, og melde mig udfaldet, vilde jeg være Dem dobbelt forbunden. Jeg skriver dette i al hast idag, thi imorgen begynder efter programmet BRÆNdevinsdjævlen at grassere, det vil sige, da går Upsala-toget afsted, og i de nærmest påfølgende dage tør jeg ikke tænke på at få ro til brevskrivning. Jeg ønsker mig forøvrigt tilbage til München igen; nogen egentlig fornøjelse ved alt dette føler jeg egentlig ikke. – Med forhånds tak og mange hilsener Deres venskabeligst forbundne Henrik Ibsen. Stockholm, 4. September 1877. Kære herr Hegel! Jeg har nu truffet aftale med det herværende kgl: theaters styrelse angående mit nye stykke og beder Dem derfor, så snart det er færdigt at sende mig hid, adresse Rydbergs hotel, et exemplar med skrevet titelblad. Ligeledes beder jeg at et almindeligt exemplar må blive sendt til München under adresse: Fräulein Emma Klingenfeld. Gabelsberger-Strasse 21. Nogen følgeskrivelse behøves ikke. – Idag går festtoget til Upsala, på lørdag kommer vi hid tilbage og sandsynligvis rejser jeg sydover igen på tirsdag eller onsdag og vil da på gennemrejsen tillade mig at hilse på Dem. Jeg håber at stykket indtil da ikke kommer i handelen; thi det svenske theater vilde i så fald ikke kunne honorere stykket som manuskript. Deres hjertelig hengivne Henrik Ibsen. Kammerherre Faldesen Kbhavn Betingelserne lidt fordelagtige, men antages dog. Naermere mundtlig. Hurtig Forberedelse forventes. Henrik Ibsen Stockholm, den 12. Sept: 1877. Kære herr Hegel! Min bedste tak for det modtagne exemplar af «Samfundets støtter». Stykket er her antaget og allerede under oversættelse. Jeg skriver disse linjer hovedsagelig for at anmode Dem om at lade et exemplar smukt indbinde for kong Oskar; han har nemlig bedet mig om at få bogen snarest muligt. Imorgen aften rejser jeg herfra og vil antagelig kunne være i København fredag middag; dersteds kan jeg dennegang kun opholde mig et par dage; Dem tillader jeg mig selvfølgelig først og fremst at opsøge. Med mange hilsener, Deres hjertelig hengivne Henrik Ibsen. Stockholm, den 12. Sept: 77. Kære Suzannah! Af aviserne har Du vel læst om de umådelige festligheder i Upsala, hvilke nu er forbi. I mandags opførtes «Hærmændene»; fuldt hus; forfatteren gentagende fremkaldt under højeste begejstring. Om alt dette skal jeg fortælle mundtligt. Under hele opholdet i Sverig har jeg kun modtaget et brev fra Dig og Sigurd, nemlig det, hvori I fortæller om turen til Folgefonden; forhåbentlig finder jeg brev i København, hvorhen jeg rejser idag. Jeg er nu træt og længes efter at komme til München igen; her har været invitationer og tilstelninger hver dag. Med kongen har jeg i Upsala talt hver dag og blev straks af ham modtaget på den hjerteligste måde. Dette til underretning om at jeg lever vel; lad mig snart høre det samme fra eder. Kære Sigurd! Dit og din Mimus’s brev modtog jeg i Upsala fredagen den 7de, just som jeg i al min pragt skulde begive mig på ballet. I kan prise jer lykkelige at I slap helskindede og uden sygdom fra den historie på Folgefonden; forhåbentlig viser I større forsigtighed herefter. – Doktorpromotionen foregik den 6te i domkirken med gribende højtidelighed; promotionsakten holdtes på latin af erkebiskoppen og tre professorer. De tre andre fakulteters doktorer fik hatte, vi fik laurbærkranse, hvilke vi siden bar hele dagen ved festmiddagen, ved den store folkefest i den botaniske have og ved festen om aftenen på Upsala slot. – «Samfundets støtter» er allerede antaget både her og i København. Skriv snart, og udebliv under ingen omstændigheder ved skolens begyndelse. Din hengivne pappa Henrik Ibsen. München, den 20. September 1877. Kære herr Bendixen! Herved har jeg den fornøjelse at sende Dem et exemplar af mit nye stykke. Gid det nu må findes passende for Deres theaters kræfter. Jeg beder Dem indstændig ikke at lade exemplaret komme til udlån hverken nu eller efter at bogen er kommen i handelen; dette vil snart ske og da er det visst for de større rollers vedkommende mest økonomisk at købe trykte exemplarer. Jeg håber på en god og omhyggelig indstudering og lad mig snart høre fra Dem. Deres venskabeligst forbundne Henrik Ibsen. Nådigste Konge! Benyttende mig af Deres Majestæts nådige tilladelse vover jeg herved i underdanighed at fremlægge for Deres Majestæt et exemplar af mit nye skuespil. At skrive og udgive dette arbejde just nu, forekom mig at være en tidsmæssig gerning. Der har nylig fra andet hold gennem digtning været rettet angreb på institutioner, som er sammenvoksede med vor hele nationale fortid, og af hvis bevarelse vor hele folkelige velfærd og fremgang afhænger. Jeg har derfor troet, det kunde være gavnligt at lede almenhedens syn og tanke hen i en anden retning og vise at usandheden ikke ligger i institutioner, men i samfunds-individerne selv; at det er det menneskelige indre, sjælelivet, som må renses og frigøres; at det ikke er de ydre friheder, som skal eftertragtes, men derimod den åndelige personlige frigørelse, og at denne kun kan erhverves og tilegnes af mennesket selv, derved at hans livsførelse har sandheden til grundlag og udgangspunkt. Alt dette findes intetsteds direkte udtalt i bogen; men det er mit håb at læseren vil sige sig det selv og tilegne sig denne anskuelse, der er min digtnings kerne. Min højeste løn vilde være opnået, hvis Deres Majestæt måtte bifalde dette arbejdes grundtanke og form. Det exemplar, som hermed følger, nedlægges ikke alene for Sveriges og Norges Konge, men også for den skald, der har spredt fornyet glans over Nordens literatur. I ærefrygtsfuld hengivenhed Deres Majestæts underdanige Henrik Ibsen München, den 20. September 1877. München, den 21. September 1877. Kære herr Hegel! I forgårs aftes kom jeg efter en besværlig rejse tilbage hertil og skynder mig, nu, da jeg nogenlunde har udhvilet, at sende Dem min hjerteligste tak for de mange og store beviser på Deres venskab, som jeg af Dem og Deres familje modtog under mit ophold i København; vær forvisset om at jeg levende og oprigtigt påskønner al Deres godhed og velvilje om det end ikke står i min magt i gerning at gengælde den. Hermed følger et brev, som bedes vedlagt bogen til kongen; skulde han mod formodning allerede være afrejst til Kristiania, bedes pakken sendt derhen, dog rejser han neppe før i de sidste dage af måneden. Når sagen med Götheborgs theater er afgjort og De derfra har modtaget de forlangte 1000 kroner, kan stykket gerne, hvis De så synes, 8 dage senere komme i handelen; dog vilde jeg være Dem meget taknemmelig, hvis De kunde foranledige en notits i de københavnske blade om at stykket samtidigt udkommer i en af forfatteren foranstaltet tysk udgave; jeg frygter nemlig for at nogen ellers kunde skynde sig at oversætte det. Det modtagne exemplar har jeg endnu ikke fåt tid til at gennemlæse, men det ser særdeles smukt ud. Nogle få exemplarer vilde jeg gerne have uddelt og skal om nogle dage sende Dem de dertil hørende følgebreve; idag vedlægger jeg kun en skrivelse til formanden for Bergens theaterforening, til hvem et exemplar straks bedes sendt. Med fornyet tak og de bedste hilsener tegner jeg mig Deres hjertelig hengivne og forbundne Henrik Ibsen. München, den 23. September 1877. Kære Suzannah! Torsdags aften kom jeg efter en besværlig rejse her tilbage og sidder nu igen som før ved mit skrivebord for at sende jer dette brev. Jeg vil ikke råde eder at lægge vejen over Hamburg, således, som jeg gjorde; thi enten må man i mulm og mørke over belterne, eller også kommer man sent om aftenen til Hamburg, hvor der er 4–5 stoppestationer, hvoraf man let kan tage fejl; hotel er vanskeligt at finde og siden har man en mængde vognskiftninger. Mit råd er derfor, hvis vejret er nogenlunde godt, at gå med «Titania» til Stettin. Bogholder Larsen hos Hegel vil opgive skibets afgangstider. I Stettin kan I køre lige til banegården og gå med toget til Berlin. Vil I udhvile der, så tag ind i Töpfers hotel; hvis ikke, så kør fra Stettiner-Bahnhof (i Berlin) til Anhalter-Bahnhof sammesteds, hvor I tager billet «über Hof nach München». I det øjeblik Du bestiger skibet i København bør du være forsynet med mindst 300 RmՖ, ombord kan alt betales med tyske penge, tag derfor ingen skandinaviske med. Turen over Lübeck er også god, men skibene ikke så store og bekvemme. Kan Du undervejs telegrafere ankomsten var det godt; jeg kommer da på banegården; sker dette ikke, og I kommer uventet og ikke finder mig hjemme, så bor Helene i Türkenstrasse 16 ind ad porten i det lille smale sidehus. Hegels har været udmærket forekommende imod mig i København, og ligeså Ludvigsens. Du må hilse mange gange fra mig på begge steder. I hotel d’Angleterre, hvor jeg boede, var jeg Hegels gæst, da han på ingen måde vilde at jeg skulde betale selv; forrige søndag havde han stort selskab for mig ude på sin villa. Af aviserne har Du vel erfaret, hvor umådelig jeg blev fejret i Sverig. Danske blade bemærker også at jeg var den mest fejrede blandt alle gæsterne i Upsala, og dette var virkelig tilfældet. Nu er jeg imidlertid vel tilfreds med at være kommen til ro igen, skønt jeg ingenlunde har det videre godt; det er ubehageligt at skulle spise ude hver middag, maden smager mig ikke, aftenerne er lange, kolde og triste, jeg sidder altid alene hjemme, da Grønvold er på landet. Helene gør forresten hvad hun kan og holder alt i udmærket orden. Af frøkenerne, som bor ved siden af os, hørte jeg den første aften at hun havde været hver dag i huset under min fraværelse. Jeg antager at også I nu længes efter at komme tilbage. Vejret er idag klart og smukt, men køligt. Savner Du penge, kan Du naturligvis få hos Hegel, hvad Du behøver. Kunde Du få tid til at købe mig 6 par handsker i København, var det mig kært; de må være af fint tyndt skind, helst mørkebrune, no 8 ½; jeg købte et par der for 1 krone 70 øre i en butik på hjørnet af Østergade tæt ved Kongens Nytorv. Kanske Sara kunde hjælpe dig med dette; men pak den dybt ned i kofferten for toldvisitationens skyld. Andet og mere ved jeg ikke at skrive om idag. Jeg skal nu hen til frøken Klingenfeld, som har fåt mit nye stykke til oversættelse; jeg håber hun er et godt stykke på vej dermed. Altså velkommen! Din Henrik Ibsen. München, den 25. September 1877. Højstærede frøken! Da jeg sidst talte med Dem, glemte jeg nogle små punkter, hvorpå jeg gerne vilde henlede Deres opmærksomhed forinden De begynder med afskriften af mit stykke. Ved overskrifterne over replikkerne er det i oversættelsen ikke nødvendigt ved herrernes navne at sætte «konsul», «grosserer», «købmand», o. s. v, men blot navnet. Derimod skrives Hilmar Tønnesen og Johan Tønnesen fuldt ud. For damerollernes vedkommende bliver derimod naturligvis overskrifterne uforandrede, og ligeledes anføres herrernes betegnelser eller titler i de anmærkninger, hvori de nævnes som indtrædende på scenen. Benævnelsen «adjunkt» bør oversættes med «Oberlehrer»; hvorledes De vil oversætte «fuldmægtig» ved jeg ikke. Ved navnene tillader jeg mig at foreslå følgende forandringer. Navnet Olaf forandres til Oskar, Rørlund til Lundt, Tønnesen til Tönnsen, Vigeland skrives Wigland, Sandstad skrives Sandstadt, Dina Dorf forandres til Dina Torp, der er et svensk navn, Krap skrives Krapp, Aune forandres til Auner. Med herr Ackermann har jeg igår truffet aftale og han er beredt til at begynde trykningen så snart de første ark af afskriften er færdige. I håb om at De billiger de ovenfor gjorte forslag tegner jeg mig Deres ærbødigst forbundne Henrik Ibsen. P. S. Med stykkets titel og personliste bør der udsættes indtil det hele er færdigt; afskriften bedes derfor godhedsfuldt begyndt med første akt. (Aufzug??) H. I. Fru Elise Aubert. Ullevoldsvejen 16 C. Kristiania. München, den 30. September 1877. Højstærede frue! Tillad mig gennem disse linjer først og fremst at takke Dem og Deres mand for det behagelige samvær i Stockholm; og tillad mig dernæst samtidigt hermed at sende Dem et exemplar af min nye bog, som jeg gerne vilde at netop De skulde have adgang til at læse forinden den falder i mængdens klør. Jeg har søgt at holde den tilbage så længe som muligt; thi hvergang jeg skal give et nyt arbejde i boghandelen har jeg en fornemmelse, lig den jeg kan tænke mig må ytre sig hos forældre, der skal gifte en datter bort; der er som en art skinsyge deri; man synes ikke at man fuldt ud ejer, hvad man ikke længer ejer ganske alene. Hvorledes nu De vil og må stille Dem ligeoverfor denne bog, ved jeg ikke med fuld bestemthed. De vil måske støde på enkelte punkter deri, som De ikke kan billige; men i det hele og store taget har jeg dog en anelse om at Deres dom vil gå ud på at det var påtide at en sådan bog blev skreven. Den rører jo dog op i forholde og tilstande, som det vel ikke står i nogen digtnings magt at reformere, men hvorover digtningen dog formår at sprede den rette og sande belysning. Under alle omstændigheder er jeg forvisset om i Dem at finde en fortræffelig læserinde, og i denne forvisning, – og med en venskabelig hilsen til Deres mand, – tegner jeg mig Deres ærbødigst forbundne Henrik Ibsen. München, den 30. September 1877. Højstærede fru etatsrådinde! Under mit sidste korte ophold i København erfarede jeg først i sidste øjeblik at De, tvertimod hvad jeg med bestemthed antog, på den tid befandt Dem i staden. Der blev således desværre for mig ikke anledning til at kunne aflægge Dem en visit. Tillad mig derfor nu gennem min nye bog at besøge Dem. Jeg beder Dem læse den med det velvillige sind, hvorpå jeg allerede før har havt uforglemmelige beviser; netop på Deres dom lægger jeg naturligvis overordentlig megen vægt, hvad enten den måtte være mig gunstig eller ikke. Med ærbødighed og taknemmelighed Deres særdeles forbundne Henrik Ibsen. München, den 1. Oktober 1877. Kære herr Hegel! Hermed sender jeg Dem de forhen bebudede følgeskrivelser. Exemplarerne til fru Heiberg og fru Thoresen vilde jeg gerne have indbundne; de øvrige kan godt sendes heftede. Forhåbentlig er nu sagen med Götheborgs theater bragt i orden, og i så fald er det vel bedst straks at lade bogen komme i handelen. Deres telegram har jeg modtaget; men fra det kgl: theater er til dato ingen anmodning om udsættelse med udgivelsen indløben. Kommer den, så bliver den naturligvis afslået. Med de bedste hilsener og med tak fra min hustru og min søn tegner jeg mig Deres hjertelig hengivne Henrik Ibsen. München, den 3. Oktober 1877. Herr boghandler Lund. Kristiania. Deres venlige skrivelse af 22. August forefandt jeg først for få dage siden ved min tilbagekomst hertil og har således ikke før nu kunnet besvare samme. «Dagbladet»s krav må visstnok være begrundet, hvorfor regningen tilbagesendes og bedes betalt. Ligeledes sender jeg Dem kvitteringerne for de 8 første indbetalinger på mine sporvejs-aktier. Aktierne selv beder jeg Dem godhedsfuldt tage i forvaring for mig. Hvad der er tilovers af min gage for 3die kvartal vilde jeg gerne erholde tilsendt på sædvanlig måde gennem anvisning på Bayerische Vereinsbank. For seneste remisse gennem Deres broder takkes forbindtligst. Mit nye skuespil ligger allerede for længere tid siden trykt, og vil, som De måske ved, om nogle dage komme i handelen. Med de bedste hilsener tegner jeg mig Deres venskabeligst forbundne Henrik Ibsen. Kammerherr Fallesen Kbhvn Gewünschter Aufschub unmöglich näheres brieflich Henrick Ibsen München, den 5. Oktober 1877. Højvelbårne herr kammerherre! I mit svar på herr kammerherrens telegram måtte jeg indskrænke mig til ganske kort at betegne udsættelsen af mit nye skuespils udkomst i boghandelen indtil 30. November som en umulighed, og jeg skal derfor herved tillade mig at begrunde nødvendigheden af dette afslag. Da det kgl: theater ikke er tilsinds at honorere mig med procenter af billetsalget, så nødes jeg til at søge min væsentligste indtægt gennem bogens afsætning i handelen. Stykket er trykt i et meget stort antal exemplarer, og for dette første oplag har Hegel betalt mig et betydeligt honorar, hvorhos hans udgifter til trykning, papir o. s. v. naturligvis løber op til en ikke ringe sum. Jeg skylder derfor såvel ham som mig selv ikke at foretage dispositioner, der strider mod vore fælles interesser. I vore lande foregår jo det hovedsagelige bogsalg i årets to sidste måneder; men for at en bog, udgiven i København, kan til rette tid være tilstede i de fjernere egne af Sverig og Norge, ikke at tale om Finland og Amerika, hvorhen også en hel del exemplarer af mine arbejder går, er det en nødvendighed at den afsendes allerede henimod midten af Oktober. Sker dette ikke, så kan bogen ikke påregnes at blive udsolgt under årets literære julemarked, og forfatteren må da vente et helt år, før et nyt oplag tiltrænges. Det er dette, som jeg ikke tør eller kan indlade mig på; thi derved vilde jeg pådrage mig et pengetab, der ikke på langt nær opvejedes ved det honorar, der er stillet mig i udsigt ved det kgl: theater. Talrige bestillinger er desuden indløbne fra boghandlerne rundt om i vore lande, og bestillerne har erholdt tilsagn om at erholde bogen til en bestemt tid. Heller ikke kan jeg undlade at tage hensyn til at dette arbejde, efter sigende, skal af publikum imødesees med adskillige forventninger, og det er altid uklogt af en forfatter at spænde deslige forventninger ud over en rimelig tid; interessen kan da såre let slappes forinden bogen kommer. En anden side af sagen er den, at jeg anser det skadeligt for et dramatisk arbejde at det først gøres tilgængeligt for almenheden gennem scenisk fremstilling. Jeg tror at den herhen hørende bestemmelse i det kgl: theaters regulativ har virket nedtrykkende på den dramatiske produktion i Danmark. Et faktum er det ialfald at denne produktion ikke har vist nogen tendens til opblomstring siden regulativets vedtagelse. Dette er også let forklarligt. Således som forholdene nu er kan et nyt skuespil aldrig blive opfattet og bedømt isoleret, i sin renhed, i og for sig som digtning. Dommen kommer altid til at omfatte både stykket og den udførelse, der bliver det til del; disse to ganske forskellige ting sammenblandes og hovedinteressen kommer hos publikum i regelen mere til at rettes mod spillet, udførelsen, skuespillerne, end mod stykket selv. Jeg har troet at skylde mig selv denne redegørelse, da jeg nødig vilde have min vægring opfattet som mangel på imødekommenhed; havde det stået i min magt at vise sådan, da skulde intet have været mig kærere. Forøvrigt kan jeg umuligt tro at min nødtvungne vægring kan skade theatret; bliver det bekendt at stykket skal spilles allerede i November, så vil følgen blot blive den, at en stor del af Københavns publikum undlader at købe bogen forinden. – For ordens skyld tillader jeg mig at tilbagesende den mig tilstillede fribillet idet jeg frembærer min forbindtligste tak for de mig derved beredte nydelsesrige aftener. I håb om at den forestående opførelse af «Samfundets støtter» vil finde sted til alle parters tilfredshed tegner jeg mig med udmærket højagtelse herr kammerherrens ærbødige og forbundne Henrik Ibsen. München, den 10. Oktober 1877. Kære herr Hegel! Kammerherre Fallesen har ganske rigtigt, som De formodede, telegraferet men naturligvis både telegrafisk og derpå skriftligt erholdt afslag. På hans forlangende var det jo umuligt at indgå. Det er ikke klogt at lade publikum vente længer, og jeg håber derfor at bogen, som bestemt, kommer i handelen på fredag, selv om Göteborgs theater indtil den tid ikke skulde have ladet høre fra sig. Herr Gustafson har bedet mig opstille mine betingelser; det har jeg gjort, og når han ikke svarer, må jeg antage at han heller ikke har noget derimod at indvende. Ved det kgl: theater lader det desværre til at mit stykke kommer til at give anledning til stridigheder. Molbech har tilskrevet mig et langt brev fuldt af besværinger over kammerherre Fallesen, fordi denne har skudt «Ambrosius» tilside for mit stykke. Jeg kan ikke fortænke Molbech i at han er misfornøjet hermed; men jeg tror at han handler meget uklogt og overilet, hvis han virkelig, som han antyder, bringer den sag for domstolene. Jeg skriver ham for øvrigt til imorgen; i min interesse ligger det ikke at mit stykke kommer så snart til opførelse; men det står jo heller ikke i min magt at forhindre det. Det urimelige avisangreb i «Fædrelandet» tror jeg De kan tage med største sindsro; det beviser kun det åndstyranni, som man endnu vover at øve hjemme hos os; men det er ingen tvivl underkastet, hvem, enten De eller Deres angriber, der vil få fremtiden, og det en meget nær fremtid, på sin side. Adressen til Brandes skulde jeg selv, om jeg havde havt anledning til det, med den største glæde have underskrevet. Den upartiskhed, De har vist ved at forlægge både Brandes og hans modstandere vilde i større og åndsfriere samfund end vore prises istedetfor at dadles. – Af mit stykke bedes endnu tre exemplarer afsendte tilligemed de indlagte breve. Exemplaret til Studentersamfundet vilde jeg gerne have indbundet. Med min bedste tak for indkøbet af statsobligationerne og med de venligste hilsener til Dem og Deres børn tegner jeg mig Deres hjertelig hengivne Henrik Ibsen. München, den 10. Oktober 1877. Kære frøken Krebs! Herved har jeg den fornøjelse at sende Dem et exemplar af min nye bog, som jeg beder Dem modtage til erindring om samværet hernede. De vil af denne bog se, hvorledes jeg opfatter mangt og meget af det, hvorom der i forrige vinter leveredes adskillige fægtninger med fru Collett. Måske rammer bogen også visse forholde i Danmark. Min hustru og Sigurd, ligesom også jeg selv, har til forskellige tider i dette efterår med jernbanen passeret Odense. Måske var De der da, måske ikke. Hvor De for tiden er, ved vi heller ikke; men jeg håber dog at dette brev finder Dem et eller andet sted, og som tegn på at dette er sket lader De os jo nok høre nogle ord fra Dem. Og kom så snart herned igen; De må ikke blive stående på halvvejen hverken i det ene eller i det andet. Med de bedste hilsener fra os alle og med en forbindtligst kompliment til Deres ærede forældre tegner jeg mig Deres venskabeligst forbundne Henrik Ibsen. München, Schelling-Strasse 30, den 10. Oktober 1877. Til Studentersamfundets bestyrelse. Kristiania. Herved tillader jeg mig at oversende et exemplar af mit nye skuespil, hvilket bedes i venlighed modtaget som et udtryk for den taknemmelige følelse, hvormed jeg altid vil erindre den mig, under mit seneste ophold i hjemmet, fra Studentersamfundets side beviste heder og velvilje. Ærbødigst Henrik Ibsen. München, den 10. Oktober 1877. Kære svoger! Herved har jeg den fornøjelse at sende Dig et exemplar af mit nye skuespil, som allerede i længere tid har været trykt, men som af hensyn til theatrene i Sverig og Danmark først nu kommer i boghandelen. Jeg hører at man i Norge skal være kommen på den idè at dette arbejde skal være et politisk partiskrift eller noget lignende; ved gennemlæsningen vil Du se at dette ikke er tilfældet, men at bogen behandler ganske andre problemer. Som Du vel ved har jeg været i Sverig isommer og kom først tilbage hertil i slutningen af forrige måned. Susanna og Sigurd har tillbragt hele ferietiden, det vil sige August og September, i Bergens stift på forskellige steder og befinder sig udmærket vel efter denne udflugt. I København erfarede jeg at Du og din hustru havde været der på et kort besøg, samt at I agtede at rejse til Paris næste sommer. Vi håber at I da ikke drager München forbi; omvejen er ikke stor og her findes mange seværdigheder. Idag ser jeg mig ikke istand til at tilskrive Dig noget længere brev, da jeg på grund af min nye bogs forestående udkomst er stærkt optagen af forretninger, så meget mere som der af samme og samtidigt med den skal udgives en tysk originaludgave. Jeg må derfor indskrænke mig til at minde om at det vilde være os overordentlig kært snart at høre fra Dig og i sin tid at se Dig og din hustru hos os. Indtil da beder vi eder begge modtage vore bedste hilsener og ønsker for eders vel i alle måder. Din hengivne Henrik Ibsen. München, den 11. Oktober 1877. Kære ven! Dagen efter at jeg havde havt den glæde at modtage din bog, tilligemed det venskabelige brev, der ledsagede samme, indløb din anden skrivelse, hvori Du oplyser mig om de forviklinger, mit stykke har foranlediget ved det kgl: theater, og hvorom jeg indtil da ingen anelse havde. Under disse omstændigheder vil Du tillade mig indtil videre at lade dit første brev ligge ubesvaret og idag udelukkende at holde mig til det sidste. Jeg må da først og fremst forsikre Dig om at jeg aldrig, selv uden den udtømmende forklaring, Du har givet, vilde have mistydet din protest imod at «Samfundets støtter» blev bragt til opførelse i dette efterår; dertil er jeg altfor urokkelig overbevist om dit gamle venskab for mig. Men da Du nu alligevel har holdt en forklaring for ønskelig, så lad også mig fra min side forsikre Dig om at jeg ingensomhelst del har i de dispositioner, der nu er trufne ved theatret. Under min eneste samtale med theaterchefen ytrede han at han havde tænkt at lade mit stykke første gang blive spillet 3die Januar næste år. Jeg vidste da at dit skuespil var antaget, men forudsatte som en given sag at det vilde blive opført forinden det nævnte tidspunkt. Om de to tragediers antagelse var jeg fuldstændig uvidende og hverken om disse eller om dit stykke blev der ved den lejlighed talt. Den 3die Oktober modtog jeg fra kammerherre Fallesen et telegram, hvori han meddeler mig at han vil spille mit stykke allerede i November, hvis jeg vil udsætte bogens udgivelse indtil 30te samme måned. Dette telegram besvarede jeg dagen efter med et ubetinget afslag, og i et brev, skrevet og afsendt den 5te Oktober, motiverede jeg nøjere, hvorfor jeg ikke kunde gå ind på hans forslag. I dette brev fremhævede jeg udtrykkelig at det for mig, der lønnes med fast honorar, sletikke var ønskeligt eller fordelagtigt at få mit stykke så hurtigt opført, såsom jeg måtte befrygte at bogens afsætning ialfald i København og omegn derved i væsentlig grad vilde blive ringere, end af mig og forlæggeren påregnet. Den betingelse, hvortil theatrets chef i sit telegram knyttede opførelsen af mit stykke allerede i dette efterår, blev således af mig tilbagevist, og jeg havde derfor al grund til at antage at man ved theatret vilde blive stående ved den oprindelige beslutning, – indtil dit brev oplyste mig om det modsatte. Den meddelelse fra kmh: F:, hvoraf Du sender mig en afskrift, er dateret dagen efter at han må have modtaget mit afslående telegramsvar, og heraf ses altså at han intet hensyn har taget til min vægring, men lige fuldt agter at spille stykket i November. Dette står det naturligvis ikke i min magt at forhindre; mit stykke er kontraktsmæssig solgt til theatret, uden at der til salget er knyttet betingelser vedrørende opførelsestiden; jeg kan hverken fremskynde eller forhale denne, og selvfølgelig heller ikke tage stykket tilbage eller overhovedet indvirke på de dispositioner, der af theaterchefen træffes angående dets opførelse. Du må ikke tvivle på at jeg fuldt vel kan sætte mig ind i og forstå den sindsstemning, hvori dit sidste brev er skrevet; men som en gammel ven beder jeg Dig indstændigt, ikke at lade Dig henrive til noget overilet skridt, og som et sådant vilde jeg betragte enhver foranstaltning fra din side, der kunde fremkalde et ulægeligt brudd mellem Dig og theatret. Er der ingen mulighed for at dit stykke kan opflyttes foran de to tragedier? På den måde vilde Du kun få et nyt stykke foran dit eget, istedetfor at Du før havde to. Jeg er naturligvis ikke blind for at sagen fra dit standpunkt har andre sider, end den ene, som ved et sådant arrangement kunde bødes på; men forinden et voldsomt og afgørende skridt tages, bør det dog altid overvejes, hvorvidt et sådant medfører nogen virkelig oprejsning. Jeg indrømmer at der gives tilfælder, da man for sin æres skyld ikke har noget valg. Men er et sådant her forhånden? Dette kan egentlig kun Du selv bedømme; men betænk ialfald om jeg igrunden er bleven hensynsfuldere behandlet end Du; jeg er, hvad honoraret angår, bleven nedsat i en klasse for mig selv, langt nedenfor enhversomhelst dansk forfatter, medens jeg her i Tyskland honoreres lige med de første indfødte dramatikere. Jeg ved vel at jeg ifølge det kgl: theaters regulativ ikke i dette tilfælde kan honoreres med procenter; men regulativet forbyder ikke theaterchefen at indrømme mig et så rundeligt fast honorar, at tabet af procenterne derved nogenlunde opvejedes, og allermindst er regulativet til hinder for at jeg honoreres ligeså højt som Bjørnson sidste gang blev det. Dette er imidlertid ikke sket, og der kunde således også for mig være grund til at føle mig tilsidesat; jeg følte det også i begyndelsen, men er nu vel tilfreds med at jeg ikke derfor afbrød forbindelsen med det kgl: theater, – eller, rettere sagt, jeg var tilfreds dermed indtil det øjeblik, da jeg erfarede de også for mig højst pinlige forviklinger, som antagelsen af mit stykke havde draget efter sig. At jeg ingen skyld har i disse håber jeg man i København vil vise mig den retfærdighed at indrømme når sagen, hvad ventelig sker, kommer til behandling i pressen. Hvis Du endnu tror på muligheden af ved noget lempeligt middel at få theaterchefen til at forandre sin beslutning, så skulde intet være mig kærere, end at Du vilde bruge det. Tror Du at jeg kan udrette noget i sagen, så lad mig vide, hvori dette skulde bestå; thi jeg må tilstå, jeg indser det ikke. – Kære ven! Det er nu snart 11 år siden vi i Rom mødtes for første gang; «Brand» udkom kort efter; det var netop i den tid, da jeg begyndte at få bugt med det mangt og meget, der stod mig imod; Du var den første personlighed med fuld myndighed, der kom mig venlig imøde. Siden har vi forskellige gange stødt sammen både hjemme og ude, og for hver gang har der udviklet sig et fortroligere og åbenhjertigere forhold imellem os; Du, dit navn, din hele skikkelse er uadskilleligt knyttet til den bedste periode af mit liv. Og nu skulde dette komme! Men lad det ialfald stå klart både for os selv og for andre, at det ikke er imellem os at kampen føres. Jeg er beredt til alt, hvad der kan bidrage til at bilægge den, og, som Du af foranstående vil se, er det så langt fra at jeg derved bringer noget offer, at jeg tvertimod anser min interesse for at falde sammen med din. Overhovedet, lad mig ikke blive i uvidenhed om tingenes gang; jeg går i spænding. Din hengivne Henrik Ibsen. München, den 28. Oktober 1877. Kære herr Hegel! Min bedste tak for de tilsendte smukke exemplarer af «Samfundets støtter». De ved naturligvis, hvilke konflikter dette stykke har foranlediget mellem det kgl: theater og Molbech. Vi har korresponderet vidtløftigt om sagen og den har ikke gjort noget skår i vor gode og venskabelige forståelse. Bjørnsons udtalelser i anledning af Brandes’s bortrejse har glædet mig meget, og dette ene skridt udsoner i mine øjne overmåde meget andet; det var smukt gjort af ham. Jeg vil gerne nu foranledige en tilnærmelse mellem ham og mig, og beder Dem derfor sende ham indlagte billet tilligemed et exemplar af «Samfundets støtter»? Derhos vilde jeg være Dem meget forbunden, hvis De vilde sende mig 450 RmՖ. Har De modtaget nogen meddelelse fra Göteborgs theater? Til mig er ingen indløbet; men jeg synes ikke jeg kan tvivle på at herr Gustafson vil stå ved sit ord og honorere stykket, hvis han forresten, i en by som Göteborg, vover at give det. Med de bedste hilsener til Dem selv og til Deres børn tegner jeg mig Deres hjertelig hengivne Henrik Ibsen. Til Bjørnstjerne Bjørnson! Din udtalelse i anledning af G: Brandes’s bortrejse har glædet mig og grebet mig dybt. I den er Du selv hel og holden. – Skulde Du med velvilligt sind ville modtage vedlagte bog fra mig og give den til din hustru? H. I. München, 28.10.77. München, den 30. Oktober 1877. Kære ven! Af dit sidste brev, som jeg modtog igår, ser jeg at Du dog alligevel er vendt tilbage til din oprindelige beslutning, at drage striden med theaterchefen frem for offentligheden. Jeg kan jo her på frastand ikke have nogen bestemt formening om hensigtsmæssigheden af en sådan fremgangsmåde; men hvad der står ganske klart for mig er, at det ikke på nogen måde vil bidrage til at klarne og retlede publikums opfatning om Du bringer analoge tilfælder ind med i striden. Hvad der her handles om er ene og alene dit stykke «Ambrosius», der er bleven skudt tilside for et senere antaget arbejde. Dette er en enkel og let overskuelig situation. Indblander Du de to tragedieforfattere og mig i sagen, så bliver den straks mere forviklet; jeg tror, jo mere konkret og udelukkende det enkelte tilfælde behandles, desto mere slående virker fremstillingen deraf. Dette henstiller jeg til Dig at tage under overvejelse, forinden Du planlægger din fremgangsmåde på et så bredt grundlag, som i dit brev antydet. En besværing over den Dig tilføjede uret og et angreb på det ved theatret herskende system er to forskellige ting, og jeg tror ikke det gavner nogen af dem om de sammenblandes. Hvad nu mig specielt angår, så har jeg den største ulyst til at indblande mig i sagen, ingenlunde fordi jeg frygter ubehageligheder fra nogen side, men fordi jeg føler hos mig selv at jeg ikke har nogen ret til at besvære mig. Jeg er jo frivillig indgået på theaterchefens betingelser angående honoraret, og kan da ikke med føje bagefter fremkomme med beklagelser. Chefen foreslog mig ganske visst udenfor kontrakten at standse stykkets udgivelse, men dette forslag blev af mig tilbagevist. Han har dernæst mig uafvidende anmodet avisredaktionerne om at holde alle anmeldelser tilbage indtil stykket opføres. Men kan jeg billigvis beklage mig herover uden tillige at rette min beklagelse mod de avisredaktioner, der efterkommer anmodningen? Jeg synes at anken over dette punkt netop og hovedsagelig måtte rettes mod pressen. Men vilde det for din sag være ønskeligt og klogt at rette en slig bebrejdelse mod pressen netop i det øjeblik da Du må ønske dens velvilje, tilslutning og bistand? Jeg mener at jeg gjorde Dig en meget slet tjeneste om jeg nu offentliggjorde en sådan klage. Tænk nøjere over dette. Ministeriets svar er jo endnu ikke indløbet. Du har altså endnu tid til at overveje og vælge din fremgangsmåde. Jeg tror ikke Du er inde på det rette spor når du vil give sagen større og almenere dimensioner, end det enkelte foreliggende tilfælde med nødvendighed kræver. Jeg siger Dig dette så ligefrem, fordi jeg ved at sammenhængende med det ejendommelige og det bedste i din natur må der nødvendigvis også ligge et hang til overilelse, der af Dig først erkendes som sådan bagefter, når det er for sent. Tag mig ikke dette ilde op; jeg synes at med Dig kan jeg tale ganske uforbeholdent. Og overlæg så endnu en gang, hvorledes Du bør gå tilværks med fuld sikkerhed for at Du ikke senere får noget at fortryde. – «Ambrosius» har jeg læst med stor glæde. Det er et fint og stemningsfuldt digterarbejde, men i sin nuværende skikkelse sletikke for det tyske publikum, hvis smag nutildags går i en ganske anden retning. Desuden mangler her jo den historiske forudsætning for forståelsen. Ambr: Stub er naturligvis her ganske ubekendt. Skulde stykket her vinde indgang, så måtte det først omarbejdes, meget borttages, og adskilligt tildigtes, og denne omarbejdelse måtte Du naturligvis selv foretage forinden det oversattes. Om Du kan og vil bekvemme Dig hertil, ved jeg ikke. Heller ikke ser jeg mig istand til skriftlig nøjere at påpege, hvad der, efter mit kendskab til det tyske publikum at dømme, bør forandres. Men kært skulde det være mig om vi mundtlig kunde drøfte sagen. Er der ingen rimelighed for at Du går på rejser til sommeren? Under alle omstændigheder håber jeg snart igen at få høre fra Dig; jeg er meget spændt på at erfare hvad vending theatersagen tager. Har Du imod foranstående nogen indvending at gøre, så hold den ikke tilbage. – Med mange hilsener, også fra min hustru, til Dig og dine Din hengivne Henrik Ibsen. Kære fru Collett! Skønt De ikke er den første, til hvem jeg sender denne bog, så var De dog den første jeg havde i tankerne da jeg fik den færdig; men jeg vilde af nærliggende grunde ikke bede min forlægger sende Dem den. Læs den med velvilligt sind. I mangt og meget kan De ikke være enig med mig, det ved jeg nok; men De vil ialfald af bogen se hvorledes jeg opfatter visse forholde der ligger Dem på hjerte. Deres ærbødigst hengivne Henrik Ibsen. München, den 2. November 1877. Kære Lassen! Jeg har i den senere tid været så overlæsset med uopsættelige forretninger, at jeg ikke har kunnet tænke på at besvare dit brev. Nu har jeg imidlertid fåt det meste fra hånden og vil derfor idag sende Dig et par ord. Jeg har ikke sagt til herr Vibe at theaterdirektionen har bundet Josephsons hænder, men jeg har sagt, at direktions-institutionen har været en hemsko og en tyngsel på ham. Endvidere har jeg sagt, at direktionen havde handlet mere i theatrets interesse, hvis den, istedetfor at afskaffe intendanten og operaen, havde afskaffet sig selv. Theatret kommer aldrig påfode sålænge det styres kollegialt. Dette er en anerkendt sag over den hele vide verden; theaterdirektionerne er afskaffede overalt undtagen i Norge; derfor går det også, som det går deroppe. Operaen kunde have stiftet uberegnelig nytte også for udviklingen af vor skuespilkunst; den har i sig en disciplinerende magt, og intet andet theater, end et norsk, vilde så letsindigt og tankeløst have ophævet den. Føler man da intet ansvar ligeoverfor vore indenlandske sangtalenter, som nu ikke kan komme frem? Hvad Du mener med Josephsons fejl og mangler, forstår jeg meget godt. Men disse fejl og mangler er netop fortrin, når det gælder at styre et theater som Kristianias; dette hverken er eller blir i den nærmeste fremtid nogen kunstanstalt; dertil mangler både de fornødne pengemidler og det fornødne publikum. Du siger at Du havde en væsentlig andel i at Josephson kom bort. Jeg vilde i dit sted ikke have taget det ansvar på mig; jeg vilde have foretrukket selv at gå min vej. Et theater af ikke højere kunstrang, end Kristianias, kunde meget lettere have båret tabet af sin æsthetiker end af sin teknisk kyndige intendant. Kære Lassen, Du er en af de få, som forstår at læse rigtigt oppe hos os, og derfor føler jeg mig forvisset om, at Du ikke vil finde skygge af undervurdering eller af uhøflighed i dette. Vær overbevist om, at jeg meget vel forstår at skatte Dig; men jeg mener, at Kristiania theater ikke i kunsten indtager eller kan indtage en sådan plads, at det absolut tiltrænger den specielle art af dygtighed, som Du repræsenterer. Havde vi et nationaltheater med et stort årligt tilskud af statskassen, så vilde sagen stille sig ganske anderledes og da var Du manden. Og hvad er det så for en efterfølger, I har givet den afskaffede Josephson! Efterfølgeren var her i München isommer, og han talte som et femårs barn om den stilling, han skulde tiltræde. Hvorlænge tror I det kan gå med dette sørgelige og fuldstændig ubrugelige individ? Ikke sæsonen ud. Hvad jeg personlig har tabt ved afskaffelsen af den tekniske kyndighed ved Kristiania theater, skal jeg ikke videre opholde mig ved. Jeg vil kun antyde, at han havde store planer fore; det var hans agt at opføre både «Brand» (i forkortet skikkelse) og 1ste afdeling af «Kejser og Galilæer». Hvem tænker nu, da man har frigjort sig for Josephsons urensede smag, på sådanne extravagancer, som vilde have været J. L. Heiberg «ein Gräuel»? Og selv om nogen tænkte på det, hvem skulde sætte det i værk? Hvad var det blevet til med opførelsen af «Peer Gynt», hvis ikke Josephson med vold og magt havde drevet den igennem? Dette har jeg villet sige Dig uforbeholdent, og jeg synes, at vi to må kunne udtale os uforbeholdent for hinanden uden at bryde den gode forståelse, som jeg ialfald meget gerne vil have vedligeholdt. Du, på din side, skal have frit lov til at gøre gengæld, hvis Du engang igen skriver til Din hengivne Henrik Ibsen. Undertegnede erklærer herved, at jeg har givet herr theaterdirektør August Rasmussen eneret til at opføre mit skuespil «Samfundets støtter» overalt i Danmark udenfor København. München, den 12. November 1877. Henrik Ibsen. München, den 18. November 1877. Kære onkel Christian! Skønt en af Deres nærmeste slægtninge, frygter jeg dog med god grund for at blive halvvejs betragtet som en fremmed når De herude fra det fjerne modtager disse linjer fra mig. For udenforståendes øjne ser det jo også ud som om jeg frivilligt og med forsæt havde gjort mig fremmed for min slægt eller ialfald engang for alle fjernet mig fra den; men jeg tror jeg tør sige at ubønhørlige omstændigheder og forholde heri fra først af havde den væsentligste del. Anledningen til at jeg idag tilskriver Dem, kære onkel, vil De naturligvis let gætte. Af udenlandske aviser, og dernæst gennem et brev fra Hedevig, erfarer jeg at min gamle fader er gået bort, og jeg føler en trang til at udtale min hjerteligste tak til alle dem af familjen, som kærligt har bidraget til at lette ham så mange år af hans liv, og som derved har på mine vegne eller i mit sted påtaget sig, hvad jeg lige indtil den nærmeste fortid ikke vilde have set mig istand til. Fra mit 14de år var jeg henvist til at sørge for mig selv; jeg har i lange og mange tider måttet kæmpe hårdt for at bryde mig min bane og nå did hen, hvor jeg nu står. At jeg i alle disse kampens år så yderst sjelden skrev hjem, havde sin væsentligste grund i at jeg ikke formåede at være mine forældre til hjælp og støtte; jeg syntes det var ørkesløst at skrive, hvor jeg ikke faktisk og praktisk kunde handle; jeg håbede stadig på at mine forholde skulde bedre sig; men det skede meget sent og for ikke længe siden. En stor trøst var det mig derfor at vide mine forældre, og nu senest min gamle fader, omgiven af kærlige slægtninge. Og når jeg nu frembærer en tak til dem alle, som har rakt de bortgangne en hjælpsom hånd, så gælder denne tak også for den hjælp og lettelse jeg derved har fundet på min livsvej. Ja, kære onkel, lad det være Dem sagt, og sig det igen til de øvrige slægtninge, at hvad de alle i kærlighed har påtaget sig af min pligt og min skyldighed, det har i en væsentlig grad støttet mig under min higen og stræben og bidraget til at fremme, hvad jeg har udrettet her i verden. Under mit sidste besøg i Norge følte jeg en stærk lyst til at besøge Skien og da navnlig min slægt; men jeg følte også en stærk utilbøjelighed til at komme i nærmere berørelse med visse dersteds herskende åndsretninger, som jeg sletikke føler mig beslægtet med, og med hvilke et sammenstød let kunde have fremkaldt ubehageligheder eller ialfald en misstemning, som jeg helst vilde undgå. Jeg har imidlertid ingenlunde opgivet tanken om engang at få se mit gamle barndomshjem igen. Om et år blir min søn student her, og vi kan da vælge vort opholdssted, hvor vi vil. Rimeligvis går vi først for en kortere tid til Italien igen og tager derefter bolig i Kristiania, skønt jeg frygter for at jeg ikke i længden vil kunne trives eller arbejde i Norge. De forholde, jeg her lever under er langt gunstigere; det er den store verdens forholde med åndsfrihed og med et vidt syn på tingene. Men på den anden side kræver jo disse forholde betydelige offre af forskællig slags. Vedlagt sender jeg Dem mit fotografi. Det er nu 27 år siden vi såes og De vil naturligvis ikke kunne kende mig igen; men jeg håber vi skal opleve den dag, da familjen kan få anledning til personlig at overbevise sig om billedet ligner originalen eller ikke. Og hermed, kære onkel, vil jeg slutte. Modtag selv og bring familjen de hjerteligste hilsener fra Deres taknemmelige og hengivne brodersøn Henrik Ibsen. München, den 24. November 1877. Kære herr Hegel! Tillad mig på det venskabeligste at takke Dem for al den opmærksomhed, De i denne tid har vist mig ved tilsendelse af telegram, aviser og skriftlig meddelelse angående opførelsen af mit nye stykke. Det må jo siges at være bragt på scenen med usædvanlig hurtighed, og efter den modtagelse, det har fåt, er det at håbe at det kan gives en hel del gange i denne vinter. Gid nu blot ingen sygdomsforfald måtte træde hindrende ivejen! For den raske istandbringelse af bogens 2det oplag er jeg Dem ligeledes særdeles forbunden. Af honoraret for dette har jeg hævet hos Dem 400 kroner og vilde nu gerne bede Dem sende mig et lignende beløb (i tyske sedler). For restbeløbet samt for de af theaterdirektør Rasmussen indbetalte 600 kroner turde jeg måske anmode Dem om ved tid og lejlighed at ville lade indkøbe svenske statsobligationer. Står disse i omtrent samme kurs som sidst, så vil jeg omtrent for de ovennævnte beløb kunne erholde obligationer til en pålydende værdi af 3000 kroner, hvilket netop var, hvad jeg ønskede. Den tyske udgave af stykket er nu udkommen og i disse dage forsendt til en hel del theatre; her i München skal det spilles allerede i næste måned. Med gentagen tak og mange hilsener til Dem og Deres kære tegner jeg mig Deres hjertelig hengivne Henrik Ibsen. P. s. Min hustru takker forbindtligst for fru Thoresens «Inden døre»; jeg ligeså for «Magnhild» og «Dorothea». De to førstnævnte bøger har jeg læst med megen interesse; J. Paulsens fortælling skal jeg nu tage for mig. H. I. München, den 8. December 1877. Hochverehrter Herr! Gleichzeitig mit diesen Zeilen übersende ich Ihnen vorläufig ein Exemplar meines neuen Schauspieles «Stützen der Gesellschaft» mit der Bitte in der nächsten Nummer der «Neuen Zeit» darauf aufmerksam zu machen. Ich bin gesonnen der Genossenschaft den ausschliesslichen Vertrieb des Stückes zu überlassen, nur mit alleiniger Ausnahme der Münchener Hofbühne, wo es schon angenommen ist. Versandt habe ich das Buch schon an die auf beigelegtem Verzeichniss erwähnten Theater. Am Hamburger Stadttheater hat Herr Director Pollini das Aufführungsrecht gegen 5 % der sogenannten Kassen- oder Abend-Einnahme erworben. Morgen wird Ihnen mein Verleger 30–40 Exemplare zustellen, und hoffe ich, dass Sie diesen den übrigen Bühnen gütigst so bald wie möglich übermitteln. Mit vorzüglicher Hochachtung Ihr ganz ergebener Henrik Ibsen. München, den 14. December 1877. Herr boghandler Lund! Herved tillader jeg mig at anmode Dem om for min regning at ville indbetale til direktionen for dampskibet «Dronningen» i Kristiansand et beløb af 100 kroner straks, samt efterhånden, hvis indkaldelse gennem aviserne sker, yderligere 400 kroner, hvilket støtter sig til en fattet beslutning i en generalforsamling. Med de bedste hilsener Deres venskabeligst forbundne Henrik Ibsen. P. s. Af «Samfundets støtter» er allerede to tyske oversættelser udkomne; den 7de Januar skal stykket opføres i det herværende residenstheater. Hofmarchall von Edholm Stockholm Zweimal in kurzer Zeit über hocherfreuliche Ereignisse telegraphisch benachrichtigt, ersuche ich Herrn Hofmarchall sämmtlichen betheiligten Künstlerinnen und Kunstlern den Ausdruck meiner herzlichsten Dankbarkeit übermitteln zu wollen Henrik Ibsen München, den 16. December 1877. Kære herr Hegel! Idet jeg forbindtligst takker såvel for de senest modtagne 450 RmՖ som for det fordelagtige indkøb af statsobligationer, nødes jeg til igen at bede Dem om en pengesending, nemlig om 630 RmՖ, der omtrent svarer til sidste halvårs rentepenge. Det glæder mig meget at «Samfundets støtter» fremdeles trækker så godt i København. Iforgårs modtog jeg telegram fra Stockholm om dets opførelse dersteds, hvor det ligeledes er bleven modtaget med meget stærkt bifald. På det herværende Hoftheater skal det gives første gang den 7de Januar. To tyske oversættelser af stykket er allerede udkomne, nemlig min egen originaludgave hos Th: Ackermann her, samt en oversættelse af A: Langer i Reclams «Universalbibliothek». Den sidste kan dog ikke indgives til theatrene. Med mange hilsener og de bedste ønsker om en glædelig jul for Dem og Deres kære tegner jeg mig Deres hjertelig hengivne Henrik Ibsen. München, den 18. December 1877. Kære ven! Det er meget længe siden at der i mit liv er passeret noget, som på engang har glædet og grebet mig så dybt, som da jeg for nogle dage siden modtog din nye bog og fandt at Du foran i den havde sat vort gamle venskab et synligt mindetegn. Hjertelig tak for dette, og dobbelt tak fordi det fremkom netop under forhåndenværende omstændigheder. Denne vending var i sandhed en genial finhed fra din side; nu bagefter overrasker den mig forøvrigt ikke; thi dette karaktertræk samstemmer så fuldkommen både med grundstemningen i dette dit nye værk og i din hele digtning overhovedet. Men tør jeg ikke også af din venlige tilegnelse slutte at sagen med theatret har fundet en for Dig tilfredsstillende løsning? På hvilken måde dette skulde kunne ske, ved jeg jo rigtignok ikke; men da aviserne, såvidt jeg har kunnet erfare, ikke har behandlet anliggendet, og da dit stykke nu altså er udkommet, så må vel en ny overenskomst med theatret have afløst den gamle. Hvorledes nu end hermed forholder sig, så synes jeg at det forefaldne burde give os anledning til en henvendelse til vore regeringer om at få den bestående literære retsordning udvidet, således at denne for fremtiden kom til at give gensidig international beskyttelse i de tre nordiske lande. Det bestående er højst ubilligt og uretfærdigt mod forfatterne. På den ene side er det åbenbart uretfærdigt mod de danske forfattere at et stykke af mig skal, fordi jeg er norsk, kunne komme til at gå foran danske originalarbejder, og på den anden side finder jeg det ubilligt at mine arbejder, skønt de ovenikøbet er danske forlagsskrifter, ikke nyder beskyttelse men spilles uden honorar i provinserne. Den samme medfart lider naturligvis de danske forfattere i Norge; i Sverig er, som Du ved, tilfældet det samme. Nu nylig er der imidlertid mellem Sverig og Norge afsluttet en konvention, som træder i kraft 1ste Januar næste år, ifølge hvilken norske forfattere skal nyde fuld beskyttelse i Sverig, og omvendt. Denne konvention synes jeg at Danmark burde tiltræde ligeover for begge de to andre lande, og dette burde ske så snart som muligt. Tænk nøjere over dette, som jeg her kun løselig og i al korthed har kunnet antyde. Du har jo nu dit nye skuespil under arbejde, og det vilde ikke være nogen ringe vinding om dette kunde komme til at nyde godt af en sådan konvention. Jeg tror ikke at hverken den danske eller den svensk-norske regering vilde gøre vanskeligheder; men det er nødvendigt at henlede deres opmærksomhed på sagen. Med «Ambrosius» ønsker jeg Dig held og lykke; det synes mig umuligt andet end at denne digtning må slå sejrrigt igennem både i læseverdenen og på scenen. Og så endnu engang hjertelig tak og de bedste ønsker fra os alle om en glædelig jul for Dig og din familje. Din hengivne Henrik Ibsen. München, den 21. December 1877. Kære herr Bendixen! Med forbindtligst tak for Deres to venlige breve samt for den modtagne veksel sender jeg Dem på omstående blad en kvittering for beløbet. Ligeledes takker jeg Dem særdeles meget for de tilsendte udklip af Bergens-aviserne. Jeg ser deraf med megen tilfredsstillelse at dette vanskelige stykke både er bleven godt spillet og godt modtaget, og beder Dem at frembære for instruktionen forsikringen om min oprigtigste erkendtlighed; dens arbejde har visselig ikke været let. Og så endnu et. Med den mest levende interesse har jeg læst den række af fortræffelige artikler, som har ståt i «Bergensposten». Disse er uden sammenligning det åndfuldeste, stilfuldeste, rigtigste og mest udtømmende, som hidtil har været skrevet om dette stykke. Det er ingenlunde artiklernes venlige og anerkendende tone, som har bestukket mig til at stille dem forrest i første række. Disse artikler indeholder til belysning og rigtig forståelse af stykket alt det, som jeg helst vilde skulle blive sagt, alt det, som af andre kritikere enten sletikke er bleven bemærket eller også urigtigt opfattet. Nu er jo forfatteren formaliter anonym, og jeg har således ikke adgang til at henvende mig direkte til ham; men særdeles kært skulde det være mig om De kunde finde anledning til at bringe ham min hjerteligste tak for den velvillige, kyndige og fornødne håndsrækning, han har ydet mig. – Direktør Vogt har ikke henvendt sig til mig, og hvis Deres theater ønsker at spille stykket i kystbyerne, så erholder han ingen tilladelse. Skulde han, mod formodning tænke på at give det alligevel, så bemyndiger jeg Dem herved til hos vedkommende politi, hvis De så synes, at nedlægge protest på mine vegne. Dette brev kan tjene til foreløbig legitimation. Men noget sligt vil han vel ikke vove. Med de bedste hilsener samt med ønsket om en glædelig jul og et godt nyt år for Dem, theatret og alle venner tegner jeg mig Deres venskabeligst forbundne Henrik Ibsen. Lieber Dr: Grandaur! Morgen, Freitag, Abends 6–8 Tyrolerweinprobe Türkenstrasse 38! Haben Sie Zeit und Lust – dann herzlich wilkommen! Ihr freundlichst ergebner Henrik Ibsen. Herrn Tobias Müller. Bergen. (Norwegen.) fr: München, 11. Januar 1878. Herr Tobias Müller. Bergen. Det var mig en stor fornøjelse at modtage brev fra Dem og en ikke mindre behagelig overraskelse at erfare anledningen til Deres skrivelse. Jeg beder Dem bringe rederiet min bedste og forbindtligste tak for den mig tiltænkte æresbevisning, hvilken jeg naturligvis særdeles gerne modtager. Nu vil jeg blot ønske at skibet må have lykken med sig hvor det farer og færdes. Også jeg har ofte tænkt på det behagelige samvær med Dem og Deres frue i Wien; men jeg er heller ikke nogen flittig brevskriver sålænge det ikke er uundgåelig nødvendigt, og derfor har jeg heller ikke på min side senere ladet høre fra mig. Jeg skulde have stor lyst til engang at gæste Bergen når omstændighederne så kunde føje sig. Men i den nærmeste fremtid vil det neppe kunne ske. Her må vi blive endnu et år; derefter er det vor agt at opholde os et årstid i Italien. Så går rejsen sandsynligvis hjemover til Norge igen. Min hustru sender Deres frue indlagte fotografier og beder mig frembære sin bedste hilsen. Det samme tillader jeg mig også for mit eget vedkommende og tegner mig Deres venskabeligst forbundne Henrik Ibsen. München, den 12. Januar 1878. Kære fru Stjernström! Igår modtog jeg gennem kancelliråd Hegel Deres brev til ham, hvilket jeg straks foreløbig besvarede med et telegram, som jeg håber er kommet Dem rigtig ihænde. De vil altså have erfaret at jeg har overdraget Dem fuld og udelukkende ret til i Stockholm at opføre «Kongsemnerne» mod derfor, ligesom for «Hærmændene» at erholde et honorar af 1000 kroner, hvilket beløb i sin tid bedes indbetalt til kancelliråd Hegel. Overalt, hvor stykket hidtil har været spillet, har det imidlertid vist sig nødvendigt at foretage forkortninger. Jeg tillader mig derfor at gøre Dem opmærksom på at De visst med stor lethed vilde kunne få lånt fra Kristiania theater det exemplar, hvorefter stykket dersteds bliver spillet, og hvori jeg selv har foretaget de sammendragninger, som forekom mig ønskelige. Dette er forresten ikke nogen betingelse fra min side; det er kun et forslag, som det naturligvis står Dem frit at følge eller lade være. Jeg er forvisset om at mit stykke hos Dem er i de bedste hænder, og hjertelig kært skulde det være mig om både De og jeg, som jeg håber, måtte få megen glæde og tilfredsstillelse af dets opførelse i Stockholm. Som De vel ved, var jeg i Upsala isommer og opholdt mig også på gennemrejsen nogle dage i Stockholm; men tiden var så kort og desuden så optagen af festligheder og af forretninger at det blev mig umuligt, så gerne jeg end havde villet, at komme ud og besøge Dem. Meget er vel nu anderledes derude; der er bleven stille og ensomt i sammenligning med før, kan jeg tænke. Ja, kære fru Stjernström, det er et stort og uerstatteligt tab, De har lidt; men en trøst og en tilfredsstillelse må det dog være for Dem at den kære bortgangne ligesom lever i den gerning, som han og De i forening grundlagde og som De nu fører videre frem. Mit nye stykke «Samfundets støtter» sendte jeg Dem ikke, fordi der i dette forekommer en rolle, der synes mig så decideret passende for fru Hwasser, at jeg ikke et øjeblik kunde være i tvivl om at dette stykke helst måtte indleveres til dramatiska teatern. Tvivl imidlertid ikke om at jeg under andre omstændigheder visselig havde vendt mig til Dem og ikke til nogen anden. Min hustru sender Dem de hjerteligste hilsninger. Vi taler ofte om den tid, da De var i Dresden. Hendes søster, frøken Thoresen, som dengang opholdt sig i vort hus, er død for tre år siden. Også hun havde Dem hjertelig kær. Min adresse her i München er: Schellingstrasse 30. I håbet om snart at erfare gode nyheder fra Dem og fra Nya teatern tegner jeg mig Deres hengivne Henrik Ibsen. München, 18. Januar 1878. Herr Emil Jonas. Berlin. Som svar på Deres skrivelse må jeg minde Dem om, hvad der ikke kan være Dem ubekendt, nemlig at jeg selv allerede i begyndelsen af November måned forrige år på Theodor Ackermanns forlag hersteds har udgivet en tysk originaludgave af mit skuespil «Samfundets støtter». En oversættelse fra Deres hånd er således ganske overflødig, og en bearbejdelse, således, som De stiller den i udsigt, må jeg på det bestemteste frabede mig. Hvad De skriver om Deres strygninger i første akt er komplet meningsløs tale og vidner om at De aldeles ikke har forstået det værk, som De har tiltroet Dem dygtighed nok til at bearbejde. Selv for den simpleste literære fusker synes mig dog det måtte være indlysende at i dette stykke kan ingen roller udelades og ikke en eneste replik stryges. Stykket er også i uforkortet og uforvansket skikkelse allerede antaget på mange tyske teatre. Skulde De, til trods for hvad jeg her har sagt Dem, alligevel fremture i Deres forsæt og således af ukyndighed forvanske og fordærve mit arbejde, så lader jeg Dem herved vide at jeg uopholdelig gør sagen til genstand for fortjent omtale i den skandinaviske presse; den skal blive bekendt lige til de højeste steder, og hvad heraf vil resultere, vil De i sin tid få erfaring for. Denne advarsel har jeg ikke villet tilbageholde. Det er endnu tid for Dem til at undlade den mishandling af mit værk, hvorved De i Deres brev har truet mig, og for Deres egen skyld råder jeg Dem at betænke, hvad De gør. Mit stykke kommer forøvrigt i uforvansket skikkelse til opførelse på mindst to andre berlinske theatre, hvor det allerede er antaget, så publikum vil få rigelig anledning til at anstille en sammenligning. Lader De alligevel det bebudede makværk fremtræde for offentligheden, så skylder De mig ialfald den æresoprejsning, på Stadttheaters plakater at lade trykke «verstümmelt von Emil Jonas». Med agtelse Henrik Ibsen. München, 19. Januar 1878. Herr kand: theol: Olaf Holm. Fredriksstad. Overensstemmende med Deres ønske giver jeg mig herved den ære at meddele at Deres bog såvel som Deres brev er kommen mig rigtig ihænde, og aflægger jeg for begge Dele min bedste tak. Deres meget forbundne Henrik Ibsen. München, den 28. Januar 1878. Kære herr Hegel! Det er rigtignok nu temmelig sent at ønske Dem et glædeligt nytår, men tillad alligevel at dette herved sker, og modtag derhos min bedste tak for det forløbne år, hvilket jo for mig i alle henseender har været særdeles tilfredsstillende. Ligeledes takker jeg Dem forbindtligst og hjerteligst for den i juleugen modtagne pengeremisse samt for bogpakken, ved hvilken De har beredt os og endnu bereder os megen glæde og nydelse. Til fru Stjernström telegraferede og skrev jeg straks, så jeg håber den sag er i orden og at stykket snart vil blive givet. Honoraret har jeg bedet hende indbetale til Dem. Af «Samfundets støtter» existerer der nu tre tyske oversættelser; de to tror jeg jeg før har nævnt for Dem; den tredje er af en skrækkelig literær bandit, som heder Emil Jonas og som kalder og underskriver sig «kgl: dansk kammerråd». Hans oversættelse skal nu spilles på Stadttheatret i Berlin, W: Langes på Bellealliancetheatret og min på Nationaltheatret sammesteds. Her i München skal stykket gå den 6. Februar. Jeg håber at sygdomsforfald ikke lægger altfor mange hindringer ivejen for stykkets fortsatte opførelser i København, så at det allerede i denne sæson kan opleve den 26. forestilling, efter hvilken slutningshonoraret skal udbetales mig. Under alle omstændigheder forventer jeg at kammerherre Fallesen i betragtning af den gode indtægt, mit stykke har bragt theatret, bevilger mig hele honoraret udbetalt ved spilleårets slutning eller før, om end indtræffende omstændigheder skulde forhindre at stykket indtil da oplevede den 26. forestilling. Jeg har for den herværende hoftheaterintendant omtalt Henrik Hertz’s drama «Ninon» som et stykke, han burde opføre, og han har derfor bedet mig forskaffe ham et exemplar da han så vil lade det oversætte. Findes dette stykke i boghandelen separat, nyt eller antikvarisk, vilde jeg være Dem meget forbunden om De for min regning vilde sende mig det. Ligeledes er jeg så fri at anmode Dem om at måtte erholde tilsendt 900 RmՖ, hvilken sum omtrent modsvarer det beløb jeg ifølge årsregnskabet har indestående hos Dem. Med fornyet tak for al udvist velvilje og godhed og med de bedste hilsener til Dem selv og til Deres børn tegner jeg mig Deres hjertelig hengivne Henrik Ibsen. München, 5. Februar 1878. Højstærede frøken! Jeg har tilladt mig at reservere to parketpladse til Dem til forestillingen iaften, hvorom jeg herved foreløbig vil underrette Dem. Billetterne selv kan jeg først sende Dem i eftermiddag. Deres særdeles forbundne Henrik Ibsen. München, den 15. Februar 1878. Hochgeehrter Herr! Gestatten Sie mir Ihnen meinen verbindlichsten Dank für die geniale Darstellung des Consul Bernick in «Stützen der Gesellschaft» auszusprechen. Ihre treffliche Leistung kommt meinem Stück in um so höherem Masse zu statten, als durch dieselbe alle Klippen, welche die Handlung bietet, in glücklichster Weise umschifft werden. Somit darf ich wohl sagen, dass ich mir die Rolle des Consuls nicht schöner und richtiger dargestellt denken kann, als dies Ihnen gelungen ist. Sie werden es demnach begreiflich finden, wenn mein sehnlichster Wunsch dahingeht, Sie möchten die «Stützen der Gesellschaft» in Ihr Gastspiel-Repertoire aufnehmen, um künftigen Darstellern des «Consul» innerhalb und ausserhalb Deutschlands ein geradezu massgebendes Vorbild aufzustellen. Unter nochmaliger Wiederholung meines Dankes verharre ich in grösster Hochachtung Ihr ganz ergebener Henrik Ibsen. München, den 6. Marts 1878. Kære herr Hegel! Med forbindtligst tak erkender jeg herved modtagelsen af de i Deres venlige brev af 3. f. m. oversendte 900 RmՖ. – Jeg ved ikke om mit stykke nu har oplevet den 21. forestilling, men i henhold til Deres godhedsfulde tilbud i seneste brev tillader jeg mig alligevel at anmode Dem om at ville sende mig 450 RmՖ. Da stykket jo lader til fremdeles at trække publikum til theatret, synes det mig ikke umuligt at det i denne sæson kan blive spillet 26 gange. I Stockholm, hvor det gaves 1ste gang den 13de Dcbr: blev det den 19. Februar spillet for 25de gang. Hvorledes er det fat med Drachmann? Hans rimbrev til Esrom sø ser virkelig betænkeligt ud med hensyn til hans sindstilstand og bekræfter en frygt, som jeg fra hans ophold hernede i stilhed har næret. Er det den gode modtagelse, hans bog «Derovre fra grændsen» fandt, som han ikke har kunnet bære? Hvad siger man om hans sidste digtsamling? Jeg for min part har adskilligt at indvende imod formen i samme; på hver side spores et hastværk, som forstyrrer det tilsigtede indtryk. Hernede er «Samf: støtter» bleven modtaget med et ganske overordentligt bifald. I Berlin spilles det nu på 5 theatre, idet Reunion-Theater også har optaget det. For tiden forberedes det ved hoftheatrene i Weimar og Stuttgart foruden ved adskillige andre theatre. Vi har nu her det mildeste og dejligste forårsvejr man kan tænke sig. – Mange hilsener til Dem selv og til Deres børn fra Deres hjertelig hengivne Henrik Ibsen. München, den 22. Marts 1878. Kære herr Hegel! Tillad mig at bringe Dem min hjerteligste tak for Deres venlige telegram, som jeg på min fødselsdag havde den glæde at modtage. Ligeledes takkes forbindtligst for de under 8de dennes tilsendte 450 RmՖ. Indlagte veksel modtog jeg for nogle dage siden fra Stokholm; dens pålydende tilligemed 200 kroner, som er bleven betalt Hedberg for oversættelsen, udgør mine procenter af de 30 første opførelser i Stockholm. Nu er det min bøn at De vil lade denne veksel sælge i København og for beløbet indkøbe svenske statsobligationer. Står disse i nogenlunde samme kurs som sidst, så er det vistnok den fordelagtigste måde at anbringe pengene på. – Med de hjerteligste hilsener til Dem og Deres børn tegner jeg mig Deres hengivne og forbundne Henrik Ibsen. Hs: højvelbårenhed Hofmarskalken Herr Erik af Edholm. Stockholm. (Schweden.) fr: München, den 24. Marts 1878. Højvelbårne herr hofmarskalk! Idet jeg aflægger min forbindtligste tak for herr hofmarskalkens meget ærede skrivelse af 11te dennes samt for den deri vedlagte veksel, giver jeg mig den ære at fremsende kvittering for beløbet. Det er med levende glæde at jeg har erfaret den over al forventning store fremgang, som mit seneste skuespil har havt i Stockholm. Et sådant resultat kan ikke opnåes uden en ualmindelig dygtig, velvillig og indsigtsfuld bistand såvel fra theatrets embedsmænds som fra dets artisters side, og jeg beder herr hofmarskalken være forvisset om at jeg aldrig skal glemme dette. Det særdeles rigelige honorar, der er tilfaldet mig, var det mig dobbelt kært at modtage fordi jeg deri så et vidnesbyrd om den livlige deltagelse, hvormed Stockholms almenhed også dennegang er kommen mig imøde. Jeg er allerede begyndt at beskæftige mig med planen til et nyt skuespil af nutidslivet. Hvad tid dette kan blive færdigt er det mig endnu umuligt at beregne, men så snart det sker skal jeg visst ikke forsømme først og fremst at indsende det til det kgl: theater. Af tyske theaternyheder gives der ivinter ikke mange, og af disse sågodtsom ingen, der hæver sig over det middelmådige. Paul Lindaus 4 akters lystspil «Johannistrieb» har været modtaget med adskilligt bifald; men jeg betvivler at det passer hos os. Rudolf Gottschall har skrevet et lystspil i 3 akter «Der Vermittler», som skal have gjort lykke i Leipzig; men dette stykke kender jeg endnu ikke. Med gentagen forsikring om min hjerteligste taknemmelighed mod alle theatrets vedkommende tegner jeg mig med udmærket højagtelse herr hofmarskalkens stedse ærbødige og forbundne Henrik Ibsen. München, den 25. Marts 1878. Herr boghandler Lund. Kristiania. Tillad mig herved at bringe Dem min bedste tak for det i sin tid modtagne regnskabs-opgør for forrige år. Dernæst må jeg berigtige en fejltagelse, som jeg i mit forrige brev gjorde mig skyldig i idet jeg opgav det beløb, der yderligere skulde efterhånden indbetales til dampskibet «Dronningen», til 400 kroner istedetfor til 300. Til dækkelse af denne og andre udbetalinger for mig beder jeg Dem tilbageholde de fra forrige år tilbagestående kr: 259.80; derimod ønskede jeg gerne ved begyndelsen af næste kvartal at erholde tilsendt min gage for Januar–Marts samt udbytte og renter for forrige år fra Bergens kreditbank, alt på vanlig måde gennem anvisning på Bayerische Vereinsbank. Hvis der fra herr Qvist Hansens fiskehandel er bleven præsenteret Dem en regning for mig, håber jeg De har havt den godhed at betale samme. Endelig tillader jeg mig at bede Dem lade bestille for mig en stor gammelost af bedste sort og anmode afsenderen om at sørge for at den kommer mig ihænde snarest muligt. Deres venskabeligst forbundne Henrik Ibsen. München, den 26. Marts 1878. Kære fru Kieler! Det brev, De har tilskrevet os – thi det var naturligvis bestemt til at læses også af mig – ser jeg mig først idag istand til at besvare. Ikke på nogen måde hverken kan eller vil jeg anbefale til Hegel det hidsendte manuskript «Ultima Thule». Anonym vilde De under de små danske forholde ikke kunne blive og et sådant i alle henseender forfejlet hastværksarbejde vilde for lange tider, og det med fuld ret, ødelægge Deres literære navn og kredit. Den hele skildring er uden spor af sandsynlighed, troværdighed og realitet. Jeg kan nok forstå at noget sådant af Dem er bleven nedskrevet; men det er mig ubegribeligt at ikke Deres mand på det bestemteste har modsat sig offentliggørelsen af noget så ufærdigt. Han må dog føle det som sin pligt og skyldighed at værne om Deres begavelse; og det føler han naturligvis også; det er umuligt andet, end at han formaner Dem til at arbejde langsomt og overlagt og kun gå ivej med fuldt modne planer. Men da handler De uforsvarligt imod Dem selv ved ikke at følge hans råd. De skriver i Deres brev om forholde, som gør dette forcerede arbejde nødvendigt. Det forstår jeg ikke. I en familje, hvor manden er ilive, kan det aldrig være nødvendigt at hustruen, således som De, selv tapper sit åndelige hjerteblod. Jeg forstår heller ikke at sådant tillades Dem. Der må være noget, som De i Deres brev fortier og som helt forandrer sammenhængen; det har jeg ved at læse brevet flere gange fåt et indtryk af. Tager jeg fejl heri, står sagerne virkelig således, som De fremstiller dem, så skal De gribe Dem sammen og få en ende på dette. Det er utænkeligt at Deres mand véd fuld besked; den må De altså sige ham; han må tage på sig de sorger og bekymringer, som nu piner og jager Dem i angst. De har allerede ofret mere end tilbørligt. «Everil» er ikke bleven, hvad den kunde være bleven, hvis De havde givet Dem tid til at lade kompositionen modne; sligt overilet hastværk er i højeste grad uforsvarligt imod Dem selv. Jeg kan ikke tænke mig at nogen anden, end De selv, bærer skylden herfor. Det er meget beklageligt at De skal være bleven hensat i disse små og smålige købstadforholde; for slige kredse er De for god; Deres plads havde været i København, hvis De ellers passer nogensteds i Danmark, hvorom jeg dog tvivler. Kan ikke Deres mand tænke på at bosætte sig i hovedstaden? Hensynet til Dem og til Deres åndelige livskald må dog være det overvejende og stilles foran alle andre. Under alle omstændigheder, husk på at De har en naturbegavelse at gøre regnskab for. – Nu det praktiske. Hegel vilde aldrig have taget Deres manuskript på forlag om jeg end havde sendt ham det med en anbefaling; og allermindst vilde han have betalt 30 rdlr: arket til en anonym, der altså, som sådan, ingen oparbejdet læsekreds har. Manuskriptet sender jeg Dem nu tilbage. Skal der kunne gøres noget brugbart ud af det, så må det helt og holdent omarbejdes. Jævn, naturlig, troværdig fortælling; al sygelig opskruethed væk! Og så lad Dem ikke påvirke af nogen. I Danmark findes der så megen åndløs korrekthed. Vogt Dem for den, og vogt Dem ligeledes for at agere dansk, skam Dem ikke ved at vedblive at tænke og føle på norsk; unorsk kan man vistnok gøre Dem, men dansk bliver De ikke derfor. Skitzerne skal jeg gerne sende til Hegel; hvad han beslutter sig til, kan jeg naturligvis ikke sige. Byg ikke på noget. Men læg alt, hvad der trykker Dem, i Deres mands hænder. Han er jo den, som har at bære det. – Skriv endnu engang, hvis det er nødvendigt. Deres hengivne Henrik Ibsen. Euer Hochwohlgeboren haben mir die Abschrift eines sogenannten «Offenen Briefes» des Herrn Hermann Wilberg in Hamburg zur Kenntnißnahme übersandt. Als Antwort wird hoffentlich folgende Erklärung genügen: Das Vorhandensein eines Schriftstellers, Namens Hermann Wilberg, ist mir erst durch den Brief dieses Herrn zur Kenntniss gelangt. Die literarischen Erzeugnisse des besagten Autors, darunter auch sein Lustspiel «Amor und Psyche», sind mir bis jetzt völlig unbekannt geblieben. Hochachtungsvoll Henrik Ibsen. München, d. 30. März 1878. Der Unterzeichnete giebt sich die Ehre Herrn Dr: Hermann Lingg zum Diner im Restaurant Schleich Samstag 6. April um halb sechs einzuladen. Ergebenst Henrik Ibsen. Der Unterzeichnete giebt sich die Ehre Herrn Professor Dr: Wilhelm Hertz zum Diner im Restaurant Schleich Samstag 6. April um halb sechs einzuladen. Ergebenst Henrik Ibsen. Der Unterzeichnete giebt sich die Ehre Herrn Dr: Oswald Schmidt zum Diner im Restaurant Schleich Samstag 6. April um halb sechs einzuladen. Ergebenst Henrik Ibsen. München, den 10. April 1878. Kære herr Hegel! Tillad mig at aflægge Dem min forbindtligste tak for det seneste indkøb af statsobligationer. Da jeg sendte Dem vekselen, stolede jeg så sikkert på at «Samfundets støtter» måtte have oplevet den 21. forestilling; ellers havde jeg af beløbet først og fremst tilbagebetalt det hos Dem optagne forskud. Dog forhåbentlig vil der vel snart igen komme ballance i vort regnskab. Efter indtrængende anmodning fra fru Laura Kieler i Hillerød sender jeg Dem indlagte to skitser med forespørgsel om hvorvidt der for hende skulde være nogen mulighed for at få disse samt de i «Illustr: Tid:» no 871, 893, 94, 95 optagne skildringer udgivne på Deres forlag. Det hænder ikke sjelden at yngre forfattere beder om min mellemkomst i lignende øjemed. Jeg har imidlertid engang for alle gjort mig til regel at afslå deslige anmodninger, og når jeg dennegang gør et brudd på regelen, så beder jeg Dem om i oversendelsen ikke at se noget slags forsøg på at ville indvirke på Deres beslutning; det er jo en selvfølge at ingen udenforstående, jeg eller nogen anden, kan have nogen begrundet formening om hvad De bør tage på forlag. Dette har jeg også tilskrevet fru Kieler, og vil ikke oftere påtage mig deslige kommissioner. Det glæder mig meget at De synes om det Hanfstägelske fotografi, og meget venligt af Dem var det at anskaffe dette kostbare billede; jeg havde et exemplar i kabinetsformat liggende til Dem; men nu er det jo desværre for sent at afsende det. Til «Illustr: Tid:» har jeg ikke for tiden noget bidrag. Derimod vedlægger jeg et vers, som bladet meget gerne må benytte når det engang har en åben plads for disse få linjer. Med de venligste hilsener til Dem selv og til Deres børn tegner jeg mig Deres hjertelig hengivne Henrik Ibsen. München, den 19. april 1878. Til den kgl: norske regerings departement for kirke- og undervisnings-væsenet. Undertegnede Henrik Ibsen ansøger ifølge bemyndigelse om at der af de til videnskabsmænds og kunstneres rejser i udlandet bevilgede midler må blive tilstået digteren John Paulsen et stipendium stort 1600 kroner for under et års forlænget ophold i udlandet at fortsætte sin uddannelse. Idet jeg i et og alt henholder mig til det af mig i forrige år i samme øjemed indgivne andragende, hvilket dengang blev tiltrådt af det filosofiske fakultet og hvis udtalelser jeg fremdeles på ethvert punkt fastholder, skal jeg kun tillade mig at oplyse at herr John Paulsen i mellemtiden på egen bekostning har opholdt sig i Italien og i denne tid afgivet fornyede literære vidnesbyrd om sin begavelse og formentlig også om sin adkomst til ved denne lejlighed at komme fortrinsvis i betragtning. Ærbødigst Dr: Henrik Ibsen. Es beruht auf einem Irrthum, wenn Herr Director Reck behauptet, Herr Possart habe meine Erlaubniss zur Aufführung meines Stückes mitgebracht. Erst durch die Zeitungen erfuhr ich, dass Herr P. in Nürnberg u. s. w in meinem Stücke gastirte. Später hat Herr P. mich im Auftrage des Herrn Reck aufgefordert ihm meine Honorarbedingungen mitzutheilen, worauf ich die Antwort gegeben habe, mir stehe eine diesbezügliche Berechtigung nicht zu, weil ich Ihnen den ausschliesslichen Vertrieb des Stückes überlassen habe. Herr P. versprach mir Herrn R. in Kenntniss der Sachlage zu setzen, und erst aus Ihrem werthen Schreiben erfahre ich, dass dies bis jetzt wahrscheinlich nicht geschehen ist. Ich stelle Ihnen schliesslich anheim die Angelegenheit ohne meine Mitwirkung in möglichst schonender Weise zu erledigen und zeichne mich Hochachtungsvoll München, den 5. Maj 1878. Kære herr Hegel! Så nødig jeg end vil, nødes jeg dog til endnu en gang at bede Dem om godhedsfuldt at ville forstrække mig med 450 RmՖ. Fru Stjernström, fra hvem jeg havde gjort regning på at modtage mit honorar for «Kongsemnerne», melder mig nu at stykket først kan gives i Oktober, og dette har sat mig i forlegenhed. Jeg ved jo nok at jeg tør stole på Deres venskabelige hjælpsomhed; men undskyld ialfald at jeg påny volder Dem besvær. Af en ytring af Bjørnson i det norske «Dagbladet» skulde man antage at der nu nylig var afsluttet en literær konvention mellem Danmark og Norge. Forholder dette sig virkelig så? Jeg er tilbøjelig til at anse det for en fejltagelse fra Bjørnsons side; ialfald har jeg ikke i aviserne set noget om en sådan konvention. Jeg er begyndt at beskæftige mig med planen til et nyt skuespil af nutidslivet; det vil blive i 4 akter ligesom det forrige. Hvad tid det kan blive færdigt, kan jeg imidlertid endnu ikke have nogen mening om. I mit sidste brev glemte jeg at takke Dem for Heegaards fortræffelige bog, som De havde den godhed at sende mig. Tør jeg bede Dem ved given anledning at bringe ham min hilsen? Vi er gamle bekendte fra Rom. Hernede har vi nu fuld sommer med varme og det dejligste vejr. I ferierne er det vor agt at tage hen til et eller andet sted ved Bodensee, hvor jeg håber at finde den fornødne ro til alvorligt at tage fat på mit nye arbejde – Med de bedste hilsener til Dem og Deres kære familje tegner jeg mig Deres hjertelig hengivne Henrik Ibsen. München, den 6. Maj 1878. Kære herr Bendixen! Det vil have sine vanskeligheder at kunne imødekomme skuespillerpersonalets ønske om forinden noget andet selskab at få opføre mine skuespil i de nævnte østlandske byer, navnlig fordi meddelelse herom så sent er kommen mig ihænde; men jeg skal ialfald gøre, hvad jeg kan. Sagen er nemlig den at skuespildirektør Foght står i underhandling med mig. For Trondhjems vedkommende gav jeg ham afslag, fordi jeg forudsatte at Deres personale vilde komme did isommer. For de sydlige og østlige byers vedkommende står sagen mellem herr Foght og mig endnu svævende. Bundet mig har jeg dog endnu ikke; og jeg vil ialfald have det i min magt enten ganske at lade underhandlingerne med ham gå overstyr, eller også at fordre et ringere honorar af ham imod at han på sin side finder sig i at Bergenserne spiller mine stykker først i de nævnte 4 byer. Denne afgørelsesmåde er imidlertid forbunden med pengetab for mig og jeg må derfor betinge mig at erholde en godtgørelse af 20 kroner for hver opførelse ligesom i Bergen. For «Brand» betales intet. For denne min fordring synes jeg at al billighed taler, så meget mere, da jeg af hensyn til Deres theater afslog herr Foghts tilbud i Trondhjem, hvor generalkonsul Dahls kaution for honoraret var bleven mig tilbudt, og hvor jeg nu heller ikke af det bergenske theater i den nærmeste fremtid har nogen indtægt at påregne. Skulde imidlertid Deres personale ville finde sig i at herr Foght i en eller flere af de nævnte byer får opføre stykkerne først, så er jeg villig til for de steders vedkommende, hvor sådant sker, at overlade Deres skuespillere stykkerne frit uden noget honorar. Men jeg tror rigtignok at selv om Deres personale ikke behøver at frygte for sammenligningen med de danske, hvilket jeg naturligvis anser som givet, så er dog fortrinsretten fuldkommen sine 20 kroner værd. Vedkommende kan imidlertid selv vælge. Jeg binder mig ikke ufravigeligt til noget ligeoverfor herr Foght forinden jeg har modtaget nærmere underretning fra Bergen. Jeg vilde også gerne vide om Deres theater ganske har opgivet tanken om herefter at gæste Trondhjem og de romsdalske byer eller om dette kun gælder for iår. Herr Foght har nemlig lejet Trondhjems theater for kommende vinter og vil i sin tid utvivlsomt indlede nye underhandlinger med mig for det nordenfjeldskes vedkommende; kommer Bergenserne ikke i en nærmere fremtid derop, så kan jeg ikke godt give den danske direktør noget ubetinget afslag; i modsat fald skal fortrinsretten fremdeles indtil videre være Deres theater forbeholdt. Med de bedste hilsener fra min hustru og fra mig selv tegner jeg mig Deres venskabeligst forbundne Henrik Ibsen. München, den 10. Maj 1878. Herr boghandler Lund! Med forbindtligst tak erkender jeg herved modtagelsen af den i Deres venlige brev af 1. April indesluttede veksel på 530 kroner. Kontingenten for «Dagbladet» samt porto bedes betalt, og bedes at bladets regninger herefter må betales uden speciel anvisning for hver gang. Indlagte bemyndigelse bedes tilstillet skuespildirektør Foght (der for tiden opholder sig i Drammen) så snart han til Dem kontant har indbetalt 400 kroner. Herom har jeg givet herr Foght den fornødne underretning. Med de bedste hilsener tegner jeg mig Deres venskabeligst forbundne Henrik Ibsen. München, den 17. Maj 1878. Kære ven! Af aviserne havde jeg allerede forinden jeg modtog dit brev erfaret den store «Erfolg», som «Ambrosius» har havt i København, og lykønsker Dig af hjertet dertil. Jeg håber at dit nye stykke vil berede Dig en lignende tilfredsstillelse. Men virk nu alt, hvad Du kan, for at den internationale konvention kan blive afsluttet forinden dette nye arbejde udkommer i trykken; i modsat fald vil jo din indtægt deraf blive betydelig reduceret. Imod banditten Jonas er der intet at stille op så længe vi savner en konvention med Tyskland. Her i München skal jeg nok indestå Dig for at stykket ikke skal blive spillet i hans bearbejdelse; men hvad der vil ske andetsteds er uberegneligt. Overordentlig kært skulde det være os at få se Dig hernede isommer. Vi bliver her i München til begyndelsen af August og tager da for et par måneder ophold i nærheden af Lindau; over til Heiden rejser vi neppe; på bayersk grund er opholdet langt billigere end i Schweitz, og behagelighederne, så vidt jeg kan skønne, de samme. Dog herom kan vi senere tale; kom blot herned! Med mange hilsener, også fra min hustru, til Dig og dine din hengivne Henrik Ibsen. P. s. Min nuværende bolig i München er: Schellingstrasse 53 (alte No 30) Ecke der Barerstrasse. Til hs: højvelbårenhed Hofmarskalken herr Erik af Edholm. Stockholm. fr: München, den 23. Maj 1878. Højvelbårne herr hofmarskalk! Ifølge opdrag fra herværende kgl: overregissør hofskuespiller Ernst Possart tager jeg mig den frihed at rette en ærbødigst forespørgsel til herr hofmarskalken om hvorvidt det kunde tillades ham at optræde som gæst i nogle roller i det kgl: theater i Stockholm. Herr Possart er, ved siden af Lewinsky i Wien, utvivlsomt Tysklands første nulevende karakterskuespiller. Der er mig bekendt at udenlandske skuespillere tidligere har havt adgang til at optræde på det kgl: svenske theater, ligesom også herr Possart har spillet på tysk både i Frankrig og nu senest i Moskau. Skulde man være villig til at modtage ham, så har han exempelvis opgivet nogle roller, som han vilde kunne udføre, nemlig: Richard III, Shylock, Narciss (af Brachvogel), Nathan (Lessing), Hamlet, Antonio i Goethes Tasso, Konsul Bernick og muligens Nils Lykke i Fru Inger til Østråt. For øvrigt har han et meget stort repertoire, hvoraf der kunde vælges. De tider, da han kontraktsmæssig har tjenesteledighed her, er fra 1ste Juli – 1. August 78, fra 15. November – 11. December 78, samt fra 15. April – 15. Maj 79. – Herr Possart er en formuende Mand, og har udtrykkelig bedt mig gøre opmærksom på, at spørgsmål om honorar er ham en ganske ligegyldig sag. Jeg er overbevist om at han vilde vinde bifald i Stockholm, på samme tid som han ingenlunde vilde stille de udmærkede svenske artister i skyggen, da den tyske spillemåde jo er så ganske forskellig fra den svenske. Samtidig med dette brev fremsender jeg et nummer af «Ueber Land und Meer», hvori findes et billede af Possart med en kort biografi, og tegner mig med udmærket højagtelse herr hofmarskalkens ærbødigst forbundne Henrik Ibsen. München, den 28. Maj 1878. Herr boghandler Lund. Kristiania. Af aviserne ser jeg at skuespildirektør Foght den 22. dennes for 1ste gang har spillet «Samfundets støtter» i Drammen, og slutter deraf at De i overensstemmelse med mit brev af 10. Maj af ham har modtaget de 400 kroner, af hvis forskudsvise indbetaling opførelsesretten var gjort afhængig. Da jeg imidlertid fra tidligere affærer med herr Foght har gjort meget ubehagelige erfaringer angående denne person, så kunde jeg nok tænke mig som en, rigtignok meget fjern mulighed, at han havde dristet sig til at opføre stykket uden at honoraret var erlagt. Skulde dette være tilfældet, så anmoder jeg Dem om godhedsfuldt at henvende Dem til advokat Emil Stang med bøn om at han vil varetage mine interesser, såvel ved at lade inddrive det betingede honorar, som ved gennem politiet at forhindre herr Foght fra nogetsteds at spille stykket, så længe han ikke har opfyldt sine forpligtelser. Jeg gør derhos opmærksom på at stykket naturligvis ikke under nogensomhelst omstændighed må spilles i Kristiania, hvilken by udtrykkelig var undtagen i den af mig betingelsesvis givne tilladelse. Herr Foght har telegraferet til mig om tilladelse til at opføre stykket dersteds imod et extrahonorar; men en sådan tilladelse giver jeg ham ikke; skulde han ikke desto mindre forsøge derpå, så må det forhindres ved at nedlægge forbud hos politiet, eller på den måde overhovedet, som advokat Stang måtte finde tjenligst. Rimeligvis er dog sagen i orden; men, som sagt, manden har givet mig al grund til mistro. Det honorar, han forskudsvis skulde have betalt mig for «Hærmændene på Helgeland», har jeg måttet lade inddrive gennem advokat Bugge i Trondhjem. Denne har nu sendt mig beløbet; men af hans brev kan jeg ikke se om herr Foght også har betalt de dermed forbundne omkostninger; er dette ikke tilfældet så må jeg selv betale dem. Jeg har derom tilskrevet herr Bugge, og benytter denne anledning til at bede Dem honorere hans regning, såfremt han sender Dem en sådan. Alt dette er meget brydsomme og ubehagelige affærer; men begrebet om den literære ejendomsret synes endnu ikke at være rodfæstet hjemme, og det er derfor nødvendigt at vise den yderste strænghed. I håb om snart at høre fra Dem og da at erfare at min frygt har været ugrundet, tegner jeg mig Deres venskabeligst forbundne Henrik Ibsen. München, den 3. Juni 1878. Kære herr Hegel! Det var mig en overmåde velkommen og behagelig efterretning, at der tiltrænges et nyt oplag af «Hærmændene». Forandringer ønsker jeg ikke at foretage, men må bede Dem undskylde at jeg ikke straks besvarede Deres forespørgsel i så henseende. Jeg håber imidlertid at denne forsømmelse fra min side ikke har medført nogen forsinkelse i arbejdet, men at De har opfattet min taushed, som om bogen kunde trykkes uforandret. Jeg takker Dem forbindtligst for de tilsendte love; den norske kendte jeg allerede før. Fra 1. Januar dette år gælder disse love gensidigt, således at de svenske bestemmelser i Sverig nu kommer til anvendelse også på norske forfattere og omvendt. En sådan gensidighed skulde også Danmark tiltræde. Navnlig vil jeg gøre Dem opmærksom på §45 i den norske lov, til hvilken § der, imod hvad jeg hidtil har troet, nok ikke i Danmark findes noget tilsvarende. Under den nuværende tilstand vil altså danske dramatiske forfattere få sine arbejder beskyttede ligeoverfor theatrene også i Norge, hvis de udgiver stykkerne på norsk forlag, medens en lignende ret ikke indrømmes de norske forfattere i Danmark, der har dansk forlægger. Dette er ubilligt og bør visselig rettes på. – Atter igen nødes jeg til at bede Dem vise mig den store tjeneste at sende mig 450 RmՖ. For det lignende beløb, jeg modtog i Deres venlige brev af 7de dennes, bringer jeg Dem min bedste tak. – Det var mig særdeles kært at «Samfundets støtter» oplevede ialfald den 21. forestilling på det kgl: theater i denne sæson. At det skulde kunne opleve også den 26. er vel ikke at vente; men forhåbentlig optages det vel igen i den næste vinter. Med de venligste hilsener til Dem og Deres børn tegner jeg mig Deres hjertelig hengivne Henrik Ibsen. München, den 7. Juni 1878. Herr theaterdirektør August Rasmussen. De har i skrivelse af 30.5.78 ønsket min erklæring angående nogle af theaterdirektør Cortes fremsatte påstande. Dette ønske efterkommer jeg herved med fornøjelse idet jeg udtaler følgende: A.) Ægtheden af min skrivelse, dateret München den 12. November 1877, hvori jeg overdrager Dem eneretten til at opføre mit skuespil «Samfundets støtter» overalt i Danmark udenfor København, vil i fornødent fald kunne bevidnes af herr cancelliråd Hegel og dennes bogholder, herr August Larsen. B.) At De har givet mig vederlag for den Dem af mig meddelte eneret til at opføre nysnævnte stykke vil ligeledes kunne bevidnes af de herrer cancelliråd Hegel og bogholder Aug: Larsen. Beløbet, for hvilket jeg har overdraget Dem eneretten, er af Dem i sin tid gennem herr Larsen rigtigt indbetalt til den Gyldendalske boghandel, for hvilken cancelliråd Hegel er chef. En bevidnelse fra disse to herrer må således fjerne enhver tvivl angående dette punkt. C.) Herr Cortes’s påstand, at jeg intet har imod at han opfører «Samfundets støtter» erklærer jeg for en fræk og uforskammet usandhed. Jeg betegner denne usandhed med vel beråd hu som fræk og uforskammet fordi den involverer at jeg, efter at have af Dem modtaget honorar for mit skuespil, intet skulde have imod at det fandt udbredelse også ad andre veje, og jeg tilføjer at jeg ingensinde, end ikke mod honorar, vilde give mit samtykke til at nogetsomhelst af mine dramatiske arbejder blev spillet af herr Cortes. Her på stedet findes ingen dansk gesandt, men denne skrivelses ægthed, som hidrørende fra mig selv og fra ingen anden, vil ligesom alt det før nævnte kunne attesteres gennem den Gyldendalske boghandel. Idet jeg af hjertet ønsker og håber at De ret snart må få oprejsning og erstatning for den uhæderlige udplyndring, for hvilken De har været udsat tegner jeg mig Deres særdeles forbundne Henrik Ibsen. München, den 19. Juli 1878. Herr bogholder August Larsen. Når jeg idag tilbagesender indlagte papirer uden de forønskede påtegninger, så beder jeg Dem være forvisset om at dette ikke hidrører fra at jeg har undladt at gøre mit bedste i sagen. En påtegning af den herværende notarius publikus vilde jeg kunne erholde, men på derom indhentet forespørgsel har jeg erfaret at en sådan ikke vil kunne ventes meddelt af udenrigsministeriet, hvilket nu har et meget snevert og derhos skarpt begrænset forretningsområde, da jo det egentlige tyske udenrigsministerium er henlagt til Berlin. Under disse omstændigheder vil en påtegning af notarius publikus være virkningsløs, og jeg har derfor ikke begæret denne. Derimod oversendte jeg til den danske gesandt i Wien de pågældende papirer, idet jeg antog at denne embedsmand, nu som tidligere, repræsenterede Danmark også i Bayeren. Af gesandtens svar, dateret Vedbæk 14.7. erfarer jeg at dette ikke længere er tilfældet, men at det danske gesandtskap i Berlin er rette vedkommende. Til dette anser jeg det imidlertid unyttigt at henvende mig, da man der ikke kender min underskrift, hvilket synes fornødent ifølge herr Falbes skrivelse, hvilken jeg herved vedlægger. Ligeledes oversender jeg alle de øvrige bilage. Det er mig ufatteligt at herr Rasmussen ikke gennem vidneførsel kan godtgøre sin ret. Bevises kan det jo dog at han har tilkøbt sig den omhandlede opførelsesret og ligeledes at han derfor har betalt det fastsatte honorar. Under alle omstændigheder ser jeg mig ikke i stand til at udrette mere i sagens anledning, så kært det end skulde være mig at få se herr Cortes bøde efter fortjeneste for hans skammelige fremgangsmåde. – Er vor lovgivning imidlertid virkelig så mangelfuld på dette område, da er det klogest ikke at udgive noget dramatisk, forinden den er bleven forandret. Med mange hilsener til cancelliråd Hegel og hans familje tegner jeg mig Deres særdeles forbundne Henrik Ibsen. P. s. Tillad at jeg benytter anledningen til at bede Dem godhedsfuldt at sende mig et expl: af G. Fistaines italienske parleur med dertil hørende grammatik. Min søn tiltrænger nemlig at opfriske sin italiensk i anledning af vort forestående vinterophold i Rom. Skulde De foruden denne bog kunne anbefale mig en anden kortfattet ital: grammatik med læsebog vilde jeg gerne erholde også en sådan. Deres H. I. München, den 21. Juli 1878. Kære herr Bendixen! Undskyld at jeg idag ulejliger Dem med nogle linjer. På grund af at min søn i denne måned udgår som student fra det herværende gymnasium er det vor agt at benytte den os derved givne frihed til at foretage en udflugt til Tyrol, hvilken skal afslutte med et vinterophold i Italien. Herfra er det vor bestemmelse at afrejse den 10de eller 12te August og da jeg har vanskeligt for på forhånd at opgive Dem min senere adresse og da desuden et sådant opbrud m. m. kræver en hel del penge, så vilde jeg være Dem særdeles forbunden, om De med omgående post, på sædvanlig måde, gennem anvisning på Bayerische Vereinsbank, vilde sende mig mit tilgodehavende ved Bergens theater. Som theatrets kasserer vil vide står endnu til rest afgiften af de i forrige sommer, efter sæsonens slutning, i Trondhjem og andetsteds stedfundne opførelser af mine stykker. Jeg håber at De godhedsfuldt viser mig den venskabstjeneste at bringe denne sag i orden. Jeg beskæftiger mig for tiden med planen til et nyt nutidsskuespil, hvilket jeg håber at kunne fuldføre i Rom. Dette beder jeg Dem imidlertid foreløbig ikke at lade blive genstand for offentlig omtale. Skulde De træffe maleren Grønvold i Bergen, beder jeg Dem hilse ham fra os; ligeledes alle de andre gode venner og bekendte, som De måtte komme sammen med. I det håb, snart at høre fra Dem, og med gentagen undskyldning for at jeg plager Dem med forretninger nu i ferietiden, tegner jeg mig Deres venskabeligst forbundne Henrik Ibsen. München, den 29. Juli 1878. Til «Theaterforeningens» bestyrelse. Bergen. For nogle dage siden tilskrev jeg herr skolebestyrer Bendixen med anmodning om at erholde tilsendt mit tilgodehavende ved Bergens theater for det forløbne spilleår. Da jeg imidlertid tænker mig muligheden af at han på grund af skoleferierne kunde være fraværende, og da jeg netop står i begreb med at afrejse herfra med min familje til Tyrol og senere til Italien og i den anledning tiltrænger alt, hvad jeg af pengemidler har udestående, så tillader jeg mig at opfordre den ærede bestyrelse til med omgående post at sende mig det omhandlede beløb gennem en anvisning på den herværende «Bayerische Vereinsbank», hvilken anvisning eller veksel vil kunne erholdes i Bergens kreditbank. Min afrejse er bestemt til den 10. August; min adresse er: Schellingstrasse 53. Ærbødigst Henrik Ibsen. München, den 2. August 1878. Kære herr Hegel! Tillad mig herved forbindtligst at takke for modtagelsen af de under 6. Juni tilsendte 450 RmՖ. Henimod midten af denne måned bryder vi op herfra for at begive os sydover; det er nemlig vor agt at tilbringe vinteren i Rom, hvor jeg håber at få tid og ro til at fuldføre mit nye arbejde. Her har vejret lige til nu været afskyeligt, så at vi egentlig ingen sommer har havt; jeg længes derfor stærkt efter at komme over Alperne. I anledning af dette vort forestående opbrud er jeg så fri at bede Dem sende mig et beløb omtrent modsvarende renterne for 1. halvår af mine hos Dem beroende værdipapirer. Jeg tillader mig at gøre opmærksom på at i det opgør for forrige år, som De i sin tid havde den godhed at sende mig, ses udbyttet af mine 4 % sv: statsobl: at være hævet allerede 2. Oktober, hvoraf jeg slutter at terminerne for dette statslåns renteudbetalinger, overensstemmende med det nye svenske budgetår, falder 1. April og 1. Oktober. Undskyld at jeg berører dette da sagen ikke er mig ganske klar. Professor Molbech har vi havt den fornøjelse at se hernede. Den gode modtagelse, som «Ambrosius» fandt, havde øvet en glædelig oplivende virkning på ham. Med fru Laura Kieler kom det, som De formodentlig ved, til en sørgelig katastrofe. Hendes mand underrettede os ganske kort om at hun var bragt i en sindssygeanstalt. Kender De nærmere sammenhængen hermed og om hun endnu befinder sig der? Hvorledes er Jonas Lies nye bog bleven modtagen i Danmark? Det norske Dagbl: udtaler sig jo temmelig reserveret. Et rygte siger at Bjørnson skal ville tage bolig i Kristiania igen; jeg har sat dette i forbindelse med at han skulde overtage theatret; men deroppe synes man at være bestemt på i det længste at ville beholde den nuværende jammerlige og udygtige styrelse. Så snart jeg er kommen nogenlunde til ro i Florents, hvor vi tænker at tilbringe et par måneder, skal jeg igen lade høre fra mig. Sigurd har med udmærkelse bestået sin afgangsexamen fra det herværende gymnasium og er altså nu student; rimeligvis kommer han til at fortsætte sine studier ved universitetet hersteds, når vi til næste efterår er vendt tilbage. Med mange hilsener til Dem og Deres kære familje tegner jeg mig Deres hjertelig hengivne Henrik Ibsen. Medfølgende avispakke er uden omslag eller adresse af postbudet bleven efterladt hos mig samtidigt med mit eget expl. af Morgenbladet. Da jeg har bragt i erfaring at fru hofmarscalinden også abonnerer på dette blad, må jeg antage at en misforståelse fra postvæsenets side har fundet sted, og giver mig derfor den ære at oversende de hos mig afleverede nummere. Herrn Historienmaler M: Grønvold. Barerstrasse 58. Rückgebäude. München. fr: Gossensass, Tyrol, den 19. Septbr 78. Kære herr Grønvold! Af Deres broder, der endnu opholder sig i Sterzing, og som fra og til besøger os, erfarer jeg at De nu er vendt tilbage til München, og på god ægte landsmandsvis benytter jeg denne underretning til at bebyrde Dem med en kommission. Indlagte veksel kom mig nemlig først hersteds ihænde, og da den er stilet til «Bayerische Vereinsbank» kan jeg ikke andetsteds få den anbragt. Skulde De derfor ville bevise mig den venskabstjeneste at hæve beløbet for mig og sende mig samme i rekommanderet brev hid til Gossensass med adresse: «L: Gröbners Gasthaus»? Vekselen har jeg på bagsiden forsynet med mit navn. Beløbet (naturligvis med fradrag af porto og andre udgifter) modtages gerne i tyske pengesedler, hvilke hersteds sælges fordelagtigt. Skulde jeg på nogen måde kunne være Dem til gentjeneste, vilde det være mig særdeles kært. Her bliver vi rimeligvis til henimod udgangen af denne måned og agter da at gå over Florenz til Rom. Tænker ikke også De på at komme did ned til vinteren? Her i Tyrol har vi nu det herligste sommervejr med passelig varme og en fortræffelig frisk luft. Ellers er herfra intet at melde; fra Deres broder har De naturligvis jævnlig efterretning; han ser kraftig og frisk ud og er visst meget flittig. At vi havde den overraskelse og glæde at se professor Maurer og Markus her på deres gennemmarsch, ved De formodentlig. Hvem ved – kanske overrasker De os en skøn dag på samme behagelige måde! Om Deres diverse rejser i sommer vil jeg ikke udspørge Dem forinden vi engang igen mundtlig kan tales ved. Derimod beder jeg Dem at bringe hele det Maurer’ske hus såvelsom andre venner og bekendte, De i München måtte støde på, vor bedste hilsen. At en sådan først og fremst sendes Dem selv, behøver jeg ikke at bemærke, og i håbet om at De med sædvanlig velvilje undskylder den ulejlighed, jeg volder Dem, tegner jeg mig Deres venskabeligst forbundne Henrik Ibsen. Gossensass, Tyrol, den 23. Sept: 78. Herr boghandler Nils Lund. Kristiania. Jeg tillader mig herved at underrette Dem om at jeg med familje midlertidig har forladt München for at tage vinterophold i Rom. Rimeligvis standser vi nogen tid i Florents eller et andet sted undervejs og jeg beder Dem derfor være af den godhed ikke at tilstille mig nogen pengeremisse forinden jeg nærmere har opgivet Dem min blivende adresse, hvilket antagelig først vil ske efter ankomsten til Rom. Hernede i Sydtyrol har vi endnu prægtigt sommervejr, skønt stedet, hvor vi bor, ligger 3300 fod højt; men længe vil det vel ikke vare forinden høsten også her begynder at melde sig, og da går vi straks længere sydover. For den i begyndelsen af Juli modtagne veksel takkes forbindtligst. Særdeles forbunden vilde jeg også være Dem, hvis De venligst vilde sørge for at den tidligere omskrevne gammelost blev afbestilt, da jeg jo nu ikke har nogen brug for den. «Dagbladet» lader jeg fremdeles gå til München, hvor det læses af en landsmand, der siden sender mig det. Jeg har det håb, i Rom at finde ro til at fuldføre et nyt arbejde, der i længere tid har beskæftiget mine tanker. Med de bedste hilsener Deres venskabeligst forbundne Henrik Ibsen. P. s. Skulde De, mod formodning, have noget presserende at underrette mig om, så vil et brev under min vanlige Münchener-adresse komme mig ihænde, hvor jeg end opholder mig. Deres H. I. Rom, den 8. Oktober 1878. Kære herr Hegel! Efter mere end ti års mellemrum kan jeg da atter datere et brev til Dem fra det gamle Rom. Tyrol forlod vi i slutningen af forrige måned og rejste, uden at standse i Florents, direkte hid, da jeg meget længedes efter kendte omgivelser for at kunne komme til at arbejde med fuld ro. For de i Deres venlige brev af 6. August tilsendte 700 RmՖ takker jeg forbindtligst, ligeledes for det under mit ophold i Tyrol modtagne exemplar af det nye oplag af «Hærmændene». Disse få linjer tilskriver jeg Dem hovedsagelig for at opgive min adresse, hvilken indtil videre er: Consolato di Danimarca. Et norsk-svensk konsulat findes her fortiden ikke, men den nye danske konsul, forøvrigt en født Normand, er meget forekommende og vil besørge mig mine postsendelser på hurtigste måde. En smuk stille bolig har vi fundet til rimelige priser, skønt disse nu er i regelen overordentlig høje. Vejret er endnu fuldstændig sommerligt og midt på dagen næsten altfor varmt. Oppe fra vore hjemlande har jeg i den senere tid hørt meget lidt. Richardts og Heises nye syngestykke har jo gjort megen lykke og det glæder mig særdeles. Jeg vil nu blot ønske og håbe at det samme må blive tilfældet med Molbechs nye arbejde. Som De måske ved besøgte han os i München på gennemrejsen, og beder jeg Dem ved lejlighed hilse ham fra mig. Først og fremst sender jeg imidlertid Dem selv og Deres kære familje vore bedste hilsener og tegner mig Deres hjertelig hengivne Henrik Ibsen. P. s. Skulde De, når De engang skriver mig til, vide noget nærmere at meddele angående fru Kieler, så vilde det højlig interessere mig. Deres H. I. Herrn Historienmaler M: Grønvold. Barerstrasse 58. Rückgebäude. Monaco. (München.) Germannia. fr: Rom, den 10. Oktober 1878. Kære herr Grønvold! Gennem Deres broder, som vi havde den fornøjelse endnu engang at træffe sammen med i Bozen, og som vel nu er vendt tilbage til München, håber jeg De har modtaget min tak og erkendelse for modtagelsen af de tilsendte penge samt for hvad De forøvrigt godhedsfuldt har besørget mig tilstillet. Jeg har nu meddelt så mange som muligt af mine vanlige korrespondenter underretning om mit nye opholdssted, og vil altså herefter de fleste af mine postsendinger afgå direkte hid. At upåregnede skrivelser til mig endnu i nogen tid vil komme til at indløpe i München, kan jeg ikke forhindre, og håber jeg at De i så fald med sædvanlig velvilje sender mig disse. Vi har hersteds fundet en hyggelig bolig i via Gregoriana, nær ved Monte Pincio, og indrettet os på gammel romersk vis. Meget forandret finder vi det ikke i Rom, og heller ikke dyrt, skønt huslejen jo er noget højere end da vi for ti år siden levede her. Så meget er ialfald visst at man her kan leve fuldt så billigt som i München og ubetinget bedre til samme pris. Vejret er uafbrudt strålende sommerligt, endnu måske lidt for varmt, men det begynder allerede at blive køligere. Vinen er fortræffelig, og det er ingen biting. Gid vi kunde prøve den sammen! Ja, skulde De ikke tænke på at komme herned ivinter? Af den moderne kunst, som her produceres, er visstnok ikke noget at lære, men Rom er et sted, hvor der fødes gode ideer, og hvad det har at byde en arkitekturmaler ved De jo selv. Måske har vi endnu før jul den glæde at se Dem træde ind i Via Gregoriana, no 46, 2d. piano. – Breve og lignende som De måtte have at sende mig bedes forøvrigt ikke adresserede til min bolig men til Consolato di Danimarca. Det norsk-svenske konsulat er nemlig endnu ikke kommet i orden, og den nye danske konsul er derhos en landsmand af os, en Bergenser, herr Myhlenphort, hvem De måske kender, skønt han rigtignok i en del år har levet i udlandet, senest på Korsika. Kronberg har jeg truffet; han tænker nok på at gøre en udflugt til Egypten. Af andre nordiske kunstnere er jeg hidtil kun stødt sammen med billedhugger Magelsen, samt med maleren Josephson fra Stockholm og med den danske Bredahl, der nok har levet her i længere tid. Det egentlige samliv mellem Skandinaverne begynder forøvrigt først længere udover høsten og indledes efter gammel skik med «Gåsegildet» Mortensaften den 10. November. Dette i al hast for idag. Modtag, De og Deres broder, vore bedste hilsener; ligeledes bedes professor Maurers og andre venner og bekendte hilset fra os gennem Deres hengivne Henrik Ibsen. M. Harald Holst Kristiania Prenez avec l assistance de mon avocat m emile Stang les precautions necessaires Iben Herr kammerherre Harald Holst. Ridder af St: O: ord: p. p. Christiania (Norvegia.) frc: Rom, den 2. November 1878. Herr kammerherre Harald Holst! Herr kammerherrens meget ærede skrivelse, hvilken igår kom mig ihænde, skal jeg herved tillade mig at besvare. At jeg i sin tid ikke indleverede mit skuespil «Samfundets støtter» til Kristiania theater havde ganske visst for en væsentlig del sin grund i min opfatning af den nuværende artistiske leders personlighed. Under hans ophold i München havde jeg anledning til at overbevise mig om hans fuldstændige mangel på kendskab til og indsigt i den virksomhed, hvortil man havde kaldet ham, ligesom jeg også ved samme lejlighed fik grundet anledning til at betvivle at han nogensinde på en blot tilnærmelsesvis tilfredsstillende måde vilde kunne komme til at udfylde sin plads som efterfølger af en mand med en så fremragende praktisk dygtighed, at neppe noget andet theater i Europa frivillig vilde have givet slip på ham. Den nuværende artistiske leders tidligere kritiske virksomhed tør formentlig være herr kammerherren bekendt, og jeg udsætter mig derfor vel neppe for nogen modsigelse når jeg betegner hans optræden imod mig og andre nyere norske forfattere som uhørt og exempelløs. Ganske bortset fra hans mangel på indsigt i theaterfaget havde jeg altså ikke engang hans gode vilje at påregne. Under sådanne omstændigheder at betro et ganske nyt, endnu ikke trykt og heller ikke andetsteds opført dramatisk arbejde til Kristiania theater forekom mig uforsvarligt både mod mig selv og mod stykket. Det store publikum er hos os ude af stand til at dømme om et nyt skuespil uafhængig af den udførelse, der bliver det til del. Men hertil kom desuden at jeg neppe turde påregne nogen velvilligere stemning hos theaterdirektionen og heller ikke hos den æsthetiske konsulent. Direktionens formand havde kort iforvejen, på en af mig indsendt besværing over at et par af theatrets skuespillerinder til deres beneficeforestillinger uberettiget havde, dels på Klingenberg dels i selve theatret, opført stykker af mig, givet mig det korte og afvisende svar, at sådant stod det ikke i direktionens magt at forhindre, et svar, der vidner ligeså meget om vedkommendes udygtighed som om vrangvilje. Hvad den artistiske konsulent betræffer, da synes han ikke at have noget særdeles godt øje til vor nyere dramatiske literatur ligesålidt som overhovedet til det nye ialmindelighed. Under alle omstændigheder tager jeg neppe fejl når det forekommer mig som om hverken han eller den daværende direktion nogensinde rigtig har kunnet tilgive at «Peer Gynt» blev theatret påtvunget af Herr Josephson, ved hvis fratræden det også ganske rigtig forsvandt fra skuepladsen. Sidstnævnte havde, det sidste år han opholdt sig i Kristiania, adskillige fremtidsplaner, hvilke han meddelte mig. Det var således hans agt at opføre i sammendraget skikkelse såvel «Brand» som «Kejser og Galilæer», foreløbig ialfald 1ste afdeling af dette. Efter hans fratræden har der naturligvis ikke været tale om noget sådant. Men så længe der foreligger af mig ældre for scenen bringbare dramatiske arbejder, uden at theatret eftertragtede disse, kunde det ikke falde mig ind at tilbyde det noget nyt. Theatret har heller aldrig, som også af herr kammerherren bemærket, ytret noget ønske om at komme i besiddelse af mit seneste skuespil, hvilket jeg, med den artistiske konsulents og den artistiske leders repertoire for øje, finder ganske forklarligt. Da jeg imidlertid erfarer at et sådant ønske, ifølge herr kammerherrens meget ærede skrivelse, er tilstede hos theatrets nyvalgte bestyrelse, og da «Samfundets støtter» nu så længe har foreligget i bogform samt beståt sin prøve på så mange forskellige scener, således at risikoen ved en mislykket opførelse i Kristiania ikke vilde blive min men det derværende theaters, så skal jeg ikke være uvillig til på visse betingelser at tillade dets opførelse sammesteds. Men det er en selvfølge at der af bestyrelsen først og fremst må tilsikres mig en så vidt muligt betryggende ledelse af iscenesætningen. Til den nuværende artistiske leder kan denne i et så vanskeligt stykke, efter min formening, ikke på nogen måde betroes. Fordelagtigst vilde det utvivlsomt være om man kunde formå herr Josephson til i den anledning at komme til Kristiania og tage hele indstuderingen i sin kyndige hånd. Men dels befinder han sig, så vidt jeg ved, på udenlandsrejse, og dels turde der vel fra theaterdirektionens side stille sig betænkeligheder imod et sådant skridt, hvorfor jeg ikke videre skal insistere derpå. Derimod må jeg opstille som ufravigelig betingelse at direktionens – ikke den artistiske leders – forslag til rollebesætning bliver mig forelagt til approbation og at der ikke gives nogensomhelst hverken skuespiller eller skuespillerinde løfte på denne eller hin rolle i stykket så længe der ikke er truffet nogen endelig afgørelse i så henseende. Hvad honoraret angår, da overlader jeg til den ærede direktion at vælge hvilket den vil af følgende to alternativer: Theatret udbetaler mig et beløb af 2500 – to tusend fem hundrede – kroner og erhverver derved retten til at lade stykket opføre 40 gange, – eller det udbetaler mig 2000 – to tusend – kroner for retten til at lade stykket spille 25 gange. I hvert tilfælde udbetales det fulde beløb til min kommissionær i Kristiania dagen efter at første forestilling har fundet sted, og at garanti i så henseende overtages af bestyrelsens medlemmer personlig. Fra og med henholdsvis 41de eller 26de forestilling, og for et tidsrum, svarende til den i loven om den literære ejendomsret opstillede grænse for en forfatters ejendomsret til sine skrifter, oppebærer jeg 2½ % – to og en halv procent – af den samlede bruttoindtægt hver gang mit stykke kommer til opførelse. Disse procenter udbetales mig i en samlet sum for hver sæson og senest 14 dage efter sammes ophør. Skulde nogensinde betalingen ikke helt ud eller til rette tid blive erlagt, så har theatret derved forspildt sin ret til enhver yderligere opførelse af stykket. Jeg tillader mig at bemærke at ovenstående betingelser er affattede i overensstemmelse med hvad der i Tyskland er skik og brug, kun at procenterne dersteds er betydelig højere, – ved de store hoftheatre, f: ex i München – erholder jeg ti procent af hele bruttoindtægten hver gang et af mine stykker gives. Ved det kgl: dramatiske theater i Stockholm erholdt jeg for de første 30 forestillinger af «Samfundets støtter» 2500 kroner, og dette theater giver ved fuldt hus en ringere indtægt end Kristiania theater. Det kgl: theater i København betalte mig ligeledes 2500 kroner for blot 25 forestillinger. Jeg tør derfor håbe at den ærede direktion vil finde mine honorarfordringer rimelige; i ethvert fald er de fra min side ufravigelige. Det har været mig særdeles behageligt at modtage herr kammerherrens meget ærede skrivelse, og med løfte om uopholdelig at besvare enhver yderligere henvendelse i sagens anledning tegner jeg mig med udmærket højagtelse Deres ærbødige og forbundne Dr: Henrik Ibsen. Rom, den 5. November 1878. Herr boghandler Nils Lund. Kristiania. I mit sidste brev, som jeg sendte Dem just som jeg stod i begreb med at forlade Tyrol, tror jeg at jeg fortalte Dem, at det var min agt foreløbig at tilbringe nogen tid i Florents. Dette forsæt opgav vi imidlertid og begav os direkte hid til Rom, hvor vi ankom i slutningen af September. Vi har her indrettet os så husligt som muligt i en smuk bolig og har lige indtil de sidste dage havt det herligste sommervejr; nu begynder det imidlertid at blive noget køligt. Her er det vor hensigt at blive vinteren over, derefter at tilbringe sommeren i Tyrol og først til høsten at vende tilbage til München. Jeg begynder nu at tiltrænge pengeremisse og beder Dem derfor have den godhed i Kreditkassen for min gage for 3die kvartal at købe mig en veksel eller anvisning og at tilsende mig samme rekommandert. Jeg beder Dem derhos ved købet af vekselen at gøre opmærksom på, at jeg ikke ønsker at have noget at skaffe med de herværende bankierer Spada & Flamini, ej heller med mr: Plowden & comp:, med hvilke Kreditkassen måske står i forbindelse, men hvis adfærd imod udlændinger ikke er langt fra at kunne betegnes som optrækkeri. Derimod tager jeg gerne en anvisning enten på Schmidt & Nast, (Karl Kolbs efterfølgere) eller på Emil Bosshardt, såfremt Kreditkassen har forretninger med nogen af disse herrer. Skulde dette ikke være tilfældet vilde det måske være fordelagtigst at erholde en veksel på Berlin, da Reichsmark fortiden står højt her, eller også på Paris; hvilket af begge jeg vilde være bedst tjent med, derom turde man måske i Kreditkassen kunne give et råd. Min adresse er: Consolato di Danimarca. Roma. Vort nye svensk-norske konsulat er nemlig endnu ikke kommet i orden. Her er for tiden allerede en hel del Skandinaver i Rom, og endnu flere ventes i den nærmeste fremtid. Blandt de tilstedeværende er ikke mange Norske, og om flere sådanne kan ventes, ved jeg ikke. Jeg beskæftiger mig nu med forarbejderne til et nyt skuespil og håber at få ro til at fuldføre det i vinterens løb. I håb om at dette brev finder Dem rask og vel og at jeg snart får høre fra Dem, tegner jeg mig Deres venskabeligst forbundne Henrik Ibsen. Herrn Historienmaler M: Grønvold. Barer-Strasse 58. Rückgebäude 1 München Germannia. fr: Rom, den 6. November 1878. Kære herr Grønvold! Det er vel med en viss skræk at De modtager breve fra mig, idet De jo med grund må befrygte at jeg nu igen pønser på at påbyrde Dem nye kommissioner. Denne gang er dette dog ikke tilfældet; jeg skriver blot for at takke for Deres seneste brev af 18. f. m. og derhos for at bede Dem unskylde at Genossenschafts-bladet fra Leipzig fremdeles indløber til Dem. Jeg har nemlig ikke dersteds anmeldt min nye adresse, fordi jeg ikke vilde at man skulde sende mig pengeremisser pr: postanvisning hid ved kvartalsslutningerne, da den slags pengeforsendelse ikke er pålidelig i Italien. Derimod behøver De ingenlunde, som hidtil, at sende mig bladet hver uge, hvilket jo altid må forvolde Dem ulejlighed; hvis De blot engang hver måned vilde sende mig samme, så er jeg dermed særdeles tilfreds og taknemmelig. Ligeledes beder jeg Dem have den godhed fremdeles at opbevare for mig de under 3. Oktober modtagne 177 Reichsmark. I begyndelsen af Januar vil antagelig en ny postanvisning for mig indløbe til Dem fra Leipzig og på samme tid forfalder mine honorarer ved München hoftheater, hvilke jeg håber De dersteds på modtagen meddelelse vil have den godhed at hæve for mig. Jeg kunde da måske modtage disse samlede beløb på engang med fradrag af hvad De har udlagt for mig. Om måden, hvorpå pengene kunde sendes, skal jeg i sin tid tillade mig nærmere at tilskrive Dem. At vi ikke tør gøre regning på at se Dem hernede ivinter, var en skuffelse for os; men Deres bevæggrunde til at blive i München, er jo meget indlysende, og vi ønsker Dem alt held med Deres nye arbejder. Jeg er Deres fortræffelige værtinde meget taknemmelig for den omhu, hun viser mit laurbærtræ, men bed hende endelig, at hun ikke gør sig unødige bekymringer; skulde et uheld indtræffe, kunde det aldrig falde mig ind at tilskrive hende skylden derfor. Det forholder sig neppe så, som man fra Kristiania har fortalt professor Maurer, at det kun er Friele og L: Daae, som er imod at Bjørnson skal blive theaterdirektør. I «Morgenbladet» har ståt flere uvorne artikler imod B: og disse er neppe skrevne af L. D, heller ikke af Friele. Sikkert er det også at theatrets repræsentantskab er enigt om ikke at ville have Bjørnson, og bag repræsentantskabet står jo aktionærerne o. s. v. o. s. v. Det er også sikkert nok, at hvor vækkende Bjørnson end kunde virke på skuespillerpersonalet, så vilde han dog ikke kunde tilføre theatret den praktiske indsigt og dygtighed, som dette tabte ved Josephsons bortgang. Professor Maurer med familje bedes hilset på det bedste fra os alle. Sigurd fortsætter meget samvittighedsfuldt sine studier på egen hånd; senere vil han komme til at høre forelæsninger ved Collegio Romano. Han går forresten i stor spænding, da han ikke har fåt svar på et par breve, som han i begyndelsen af Oktober tilskrev Lutz og en anden Münchenerkammerat, og nu befrygter at enten hans breve eller svarene på disse skal være bortkommet. For mig er også et brev bortkommet fra Dessau, at slutte af et andet brev sammestedsfra, hvilket jeg nylig modtog. Det bortkomne var forresten ikke af nogen vigtighed. Vejret er her fremdeles fuldt sommerligt; men inde på Appeninerne ligger dog allerede sne. Af mangel på plads må jeg slutte med mange hilsener. Deres hengivne Henrik Ibsen. M. Harald Holst Chrania Projet de M Key inadmissible recourez s’il est necessaire en mon nom à l’assistance de la police pour l’empêcher. Dr. Ibsen Herr kammerherre Harald Holst, ridder af St: Olafs orden p. p. Christiania. Norvegia. fr: Rom, den 21. November 1878. Herr kammerherre Harald Holst! Jeg havde igår ved modtagelsen af herr kammerherrens meget ærede skrivelse den fornøjelse at se at direktionens mening om rollebesætningen i mit stykke i de fleste punkter falder sammen med hvad jeg havde tænkt mig. Nogle afvigelser findes dog, og disse vil erfares af nedenstående forslag, som jeg herved tillader mig at fremsætte til nærmere overvejelse: Bernick, herr Gundersen. – Fru Bernick, frøken Nelsen. – Olaf, frøken Gjems. – Frøken Bernick, fru Gundersen. – Johan Tønnesen, herr Reimers. – Frøken Hessel, fru Wolff. – Hilmar Tønnesen, herr Isachsen. – Adjunkt Rørlund, herr Clausen. – Grosserer Rummel, herr Selmer. – Kbmd Vigeland, herr Hans Brun eller herr Hammer. – Kbmd: Sandstad, herr Abelsted eller herr Bucher. – Dina Dorf, fru Juel. – Fuldm: Krap, herr Nielsen. – Skibsbygger Aune, herr Johannes Brun. – Fru Rummel, frøken Parelius. – Fru Holt, fru Selmer. – Fru Lynge, fru Døvle. – Det vilde blive for vidtløftigt skriftlig at motivere hver enkelt af disse afvigelser; jeg skal derfor indskrænke mig til at bemærke at det særlig forekommer mig af vigtighed at Aune bliver spillet af Johannes Brun, medens det på den anden side formenes at være tvivlsomt hvorvidt han måtte passe i Hilmar Tønnesens rolle. Herr Isachsen vilde i mange henseender, navnlig i det ydre, passe bedre for Bernick end herr Gundersen; men jeg frygter for at han vilde komme til at drive karakteren over i det unaturlige og derved virke frastødende. Forresten er det for mig her på frastand umuligt at fremsætte nogen ganske bestemt formening om alle rollebesætningens enkeltheder og beder derfor direktionen handle efter bedste skøn. At Johannes Brun sætter stykket i scene er vistnok den bedste udvej, som for tiden haves. Særligt må jeg imidlertid anholde om at det bliver herr Brun pålagt nøje at påse at rollerne fra først af bliver godt lærte, da ellers et forsvarligt sammenspil i dette stykke er umuligt. Jeg tillader mig derhos at anmode om at foredragets tempo helt igennem, og naturligvis især i de stærkt bevægede scener, må blive taget noget raskere og livligere end sædvanligt ved Kristiania theater. Grupperinger og stillinger håber jeg bliver skænket den tilbørlige opmærksomhed. Al opmarscheren af de handlende personer i forgrunden bør undgåes, de indbyrdes stillinger veksles så ofte det falder naturligt; overhovedet, hver scene og hvert billede bør så vidt muligt være en afspejling af virkeligheden. Det kunde for ubetænksomme skuespillere ligge nær til at ville karrikere visse af stykkets personer. Det er mit håb at sådant ikke finder sted; jævn natursandhed på alle punkter er det jeg helst vilde have. Jeg er direktionen særdeles forbunden fordi den har standset opførelserne i Møllergaden; imorgen skriver jeg til advokat Stang med anmodning om at drage herr Key til ansvar efter loven. Af aviserne ser jeg at Johannes Brun er syg. Skulde hans utjenestdygtighed imod forhåbning vedvare i længere tid og direktionen ikke fandt det ønskeligt at udsætte stykkets opførelse så længe, så måtte vel herr Isachsen overtage Aunes rolle og Hilmar Tønnesen kunde da muligens gives til Herr Hammer. Eller Bernick spilles af Isachsen og Aune af Gundersen? Heri som i alt øvrigt får naturligvis direktionen handle efter behag. Ifølge herr kammerherrens anmodning tillader jeg mig at meddele at min norske kommissionær er boghandler Nils Lund i Kristiania og at denne har min fuldmagt i alle forretningsanliggender dersteds. Med særdeles højagtelse Deres ærbødige og forbundne Henrik Ibsen. Rom, den 22. November 1878. Herr højesteretsadvokat Emil Stang! Når jeg idag tager mig den frihed at tilskrive Dem, så har jeg først og fremst at opfylde en længe forsømt skyldighed, idet jeg beder Dem modtage min forbindtligste tak for det i sin tid tilsendte slutningsopgør i den Jensenske sag. Idag er det et lignende indgreb i min literære ejendomsret, som nøder mig til at bede om Deres bistand. Jeg tør antage at kammerherre Harald Holst, som formand i Kristiania theaters direktion, har sat Dem i kundskab om at de af den svenske skuespildirektør Key fornylig på Møllergadens theater foranstaltede opførelser af en svensk oversættelse af mit skuespil «Samfundets støtter» har fundet sted uden mit vidende og imod min vilje, samt naturligvis også uden at herr Key derfor har betalt mig noget honorar. Om denne sags forhistorie skal jeg oplyse følgende: Straks efter at det nysnævnte stykke var kommet i boghandelen, altså henimod slutningen af forrige år, antageligen i November måned, modtog jeg fra herr Key en forespørgsel om hvorvidt jeg måtte ville tillade ham at spille stykket i svensk oversættelse, samt hvilke betingelser jeg i bekræftende fald opstillede med hensyn til honoraret. Hertil svarede jeg at såfremt han kunde indestå mig for en respektabel kunstnerisk udførelse af stykket, så skulde jeg være villig til at meddele ham den begærede tilladelse så snart han til min kommissionær, boghandler Nils Lund i Kristiania, havde indbetalt et honorar af et tusend kroner. I et følgende brev finder herr Key denne fordring for høj og henstiller til mig at sætte læmpeligere vilkår. På denne anmodning gav jeg ubetinget afslag og fastholdt mit oprindelige forlangende. Efter modtagelsen af dette brev sendte han mig et telegram, hvori det heder at han betragter udredelsen af et honorar til mig kun som en humanitetssag og ikke som nogen skyldighed, «såsom han har købt opførelsesretten fra Sverig,» en ytring, hvormed han åbenbart mener at han i Sverig har købt en svensk oversættelse af mit stykke. På dette telegram fandt jeg mig ikke beføjet til at svare; derimod tilskrev jeg O. A. Bachke med forespørgsel, om loven om den literære ejendomsret virkelig hjemlede en fremgangsmåde, som den af herr Key antydede. Dette spørgsmål besvarede B: ubetinget benægtende idet han bemærkede at man ved lovens affattelse havde været opmærksom på den mulige forekomst af deslige tilfælde, og derfor i loven optaget en paragraf, hvorved sådant forhindredes. Jeg antog således mine literære interesser og rettigheder lovligen betryggede og indlod mig derfor ikke videre med herr Key, om hvem jeg måtte antage at han kun havde fremført en tom trusel for derved at tiltvinge sig billigere honorarbetingelser. I dette mit håb er jeg imidlertid nu på en ubehagelig måde bleven skuffet, idet stykket, som før nævnt, uden mit vidende og imod min vilje samt uden honorar er blevet opført på svensk af herr Key, og det er i den anledning jeg henvender mig til Dem med anmodning om ved anvendelsen af ethvert tjenligt retsmiddel at drage herr Key til ansvar for hans handling. Jeg kan af mange grunde ikke lade det passerede gå upåtalt hen. Blandt disse grunde skal jeg her indskrænke mig til kun at nævne en: Ved det kgl: theater i København kan jeg, når jeg indleverer et nyt dramatisk arbejde, opnå betydelig gunstigere honorarbetingelser såfremt jeg tilsikrer dette theater at det nye arbejde ikke iforvejen bliver opført på nogen anden scene. Men skulde herr Keys trafik fortsættes eller vel endog, ved ikke at påtales, fremkalde lignende tilfælde fra andre sider, så vilde jeg ikke være i stand til herefter at give det kgl: danske theater den ovennævnte tilsikring og lider altså også derved et føleligt tab. Idet jeg altså anmoder Dem om godhedsfuldt at overtage min sag er det en selvfølge at jeg giver Dem fuldstændig frie hænder med hensyn til omfanget af de fordringer, De måtte opstille, og de påstande, De måtte nedlægge ligeoverfor herr Key. Kært skulde det være mig om han ikke fik tid til at undslippe til Sverig forinden han havde fåt bøde for sin handlemåde. Med bemærkning om at min herværende adresse er: Consolato di Svezia & di Norvegia tegner jeg mig Deres ærbødigst og venskabeligst forbundne Henrik Ibsen. Rom, den 25. November 1878. Herr boghandler Nils Lund. Kristiania. For den i brev af 5. dennes oversendte veksel takkes forbindtligst. Som De ved har skuespildirektør Key ulovlig opført «Samfundets støtter» på theatret i Møllergaden. Skulde lignende forgribelser på min literære ejendom nogensinde i fremtiden finde sted, vilde jeg være Dem meget takskyldig såfremt De vilde hurtigst muligt gennem telegram underrette mig derom forat jeg i betimelig tid kan træffe foranstaltninger til beskyttelse af min ejendom og mine interesser. Jeg har igår tilskrevet advokat Stang med anmodning om at drage herr Key til ansvar efter loven. Af aviserne ser jeg at herr Key måske vil standse med stykkets opførelse. Tør jeg bede Dem være af den godhed at meddele advokat Stang at dette, selv om det forholder sig således, ikke i ringeste måde indvirker på min beslutning, men at det er mit ønske at der bliver gjort ansvar gældende selv om stykket kun har været spillet en eneste gang. Dette punkt forglemte jeg at fremhæve i mit brev til herr Stang og jeg vilde derfor være Dem særdeles forbunden, hvis denne meddelelse ret snart kunde komme ham ihænde. Til Kristiania theater har jeg nu solgt opførelsesretten af samme stykke. Jeg har opstillet to alternative honoreringsvilkår mellem hvilke theaterdirektionen har at træffe sit valg. I det ene tilfælde har theatrets kasserer til Dem at indbetale 2000, i det andet 2500 kroner, i begge fald dagen efter at første opførelse har fundet sted. Disse penge turde jeg da måske anmode Dem om straks efter modtagelsen at ville remittere til den Gyldendalske boghandel. Det er nu begyndt at blive adskilligt høstligt hernede, omtrent som i en mild September hjemme. Megen regn havde vi i nogen tid og en overordentlig stor oversvømmelse af Tiberen. Ellers intet nyt af interesse. Med de bedste hilsener Deres venskabeligst forbundne Henrik Ibsen. Rom, den 7. December 1878. Kære herr Hegel! For Deres venskabelige brev af 9. november bringer jeg Dem min bedste tak. Jeg er meget forsømmelig hvad avislæsning angår hernede, og derfor var det mig af dobbelt interesse at erholde Deres meddelelser hjemmefra. Navnlig glæder jeg mig på min ven Molbechs vegne over den lykke, hans «Ambrosius» har gjort. Jeg vil nu ønske at «Faraos ring» må finde en ligeså god modtagelse. De fortæller at han har sendt dette stykke til de tyske theatre uden at have erholdt svar, hvilket ærgrer ham. Jeg beder Dem ved lejlighed sige ham at i Tyskland varer det i regelen en temmelig lang tid før man beslutter opførelsen af et nyt stykke, og i tilfælde af at et theater ikke kan bruge et indleveret arbejde erholder forfatteren aldeles intet svar. Det eneste theater, som, mig bekendt, gør en undtagelse herfra er det kgl: Schauspielhaus i Berlin; ved dette theater hersker en mønsterværdig orden og akkuratesse. Nu er vel det længe bebudede «Erik den 14de» opført? Det skal interessere mig at se, hvad aviserne beretter derom. Desværre går hernede et bestemt rygte om at forfatteren skal være bleven sindssyg. Jeg vil håbe at det blot er et forbigående tilfælde. Til «Illustr: tidende» skulde jeg gerne have sendt et lidet bidrag, dersom jeg havde havt noget sådant liggende; men dette var ikke tilfældet; af mindre digte har jeg intet skrevet hernede og beskæftiger mig overhovedet kun med forberedelserne til mit nye dramatiske arbejde. Den nærmeste anledning til at jeg skriver idag er den at jeg nødes til at bede Dem vise mig den tjeneste at sende mig et beløb af omtrent 630 kroner, hvilket på det nærmeste svarer til et halvårs rente af de hos Dem beroende papirer. Jeg tager meget gerne RmՖ såfremt postvæsenet hjemme er istand til med fuld sikkerhed at sende rede penge til Italien. Skulde dette ikke være tilfældet, så tillader jeg mig at bede om en veksel på Paris. Jeg beder Dem på forhånd undskylde at jeg volder Dem ulejlighed i denne travle tid. Vi har nu i længere tid havt et ubehageligt, koldt og regnfuldt vejr; dog er der udsigt til at det nu vil bedre sig. Med julens nærmelse begynder Skandinaverne at strømme til Rom; navnlig er her kommet mange Danske, af hvilke jeg dog endnu kun kender de færreste. Med mange hilsener til Deres kære familje tegner jeg mig Deres hjertelig hengivne Henrik Ibsen. Signore Dott: Stenersen. Via Sistina 136. 2. piano. Via Gregoriana 46. 2° p. den 8.12.78. Kære herr Stenersen! Det vilde være min hustru og mig særdeles kært, hvis De imorgen, mandag, aften vilde drikke en kop the hos os. Deres venskabeligst forbundne Henrik Ibsen. Herrn Historienmaler M: Grønvold. Barer-Strasse 58. Rückgebäude. München. Germania. fr: Rom, den 30. December 1878. Kære herr Grønvold! Tak for Deres venskabelige brev af 14. November og undskyld at jeg så ganske imod min vilje har sat Dem i urolighed. De omskrevne 177 RmՖ befinder sig i god behold i Leipzig og vil over nytår sammen med et andet beløb atter blive Dem tilstillet. Tør jeg derhos anmode Dem om gennem Dr: Grandaur at udvirke at kassereren ved Münchens hoftheater sender Dem og ikke mig den sædvanlige beregning over tantiémerne for det forløbne halvår, og vilde De derefter være af den godhed på mine vegne at hæve beløbet og kvittere for samme? Af de således indkomne penge beder jeg Dem tage Dem betalt for de hafte udlæg til porto o. s. v. samt at afholde et beløb svarende til min årskontingent i Münchens kunstforening for at denne i sin tid kan blive betalt. For det tiloversblevne beder jeg Dem være af den godhed i Vereinsbank at købe og sende mig en veksel lydende enten på Paris eller på Berlin for det tilfælde at banken ikke har sådanne forbindelser hersteds at den kan udstede en direkte anvisning på det herværende bankhus Schmidt & Nast; thi med de øvrige romerske bankierer vil jeg ikke gerne have noget at gøre. Til alle disse kommissioner vover jeg endnu i tillid til Deres prøvede velvilje at anmode Dem om i Th: Ackermanns boghandel at bede mig tilsendt to exemplarer af Alfred von Wolzogens oversættelse af «Brand», hvilke bøger det vilde være mig af stor vigtighed at erholde snarest muligt. Efter en temmelig lang regntid har vi nu her igen et mildt og sommerligt solskinsvejr. En mængde skandinaver er ankommet hertil, men det er kun med de færreste af disse at vi har sluttet noget nærmere bekendtskab; derimod har jeg gjort adskillige bekendtskaber blandt tyske og italienske videnskabsmænd, kunstnere og literater, med hvilke jeg ofte kommer sammen. Sigurd hører forelæsninger ved det herværende universitet og har allerede så temmelig opfrisket sin gamle glemte italiensk; forelæsningerne forstår han fuldstændigt og uden vanskelighed. Her i Rom bliver vi til universitetsferiernes begyndelse i Juni eller Juli; videre planer har vi ikke lagt men i hvert fald er det vor agt at komme tilbage til München i begyndelsen af Oktober. Vor bedste hilsen til Deres broder og alle andre venner, og derhos et ønske om et godt og glædeligt nytår samt en tak for alt udvist venskab i det forløbne! Deres hengivne Henrik Ibsen. Rom, den 30. December 1878. Herr boghandler Nils Lund. Kristiania. Jeg erindrer ikke om jeg, da jeg forrige gang tilskrev Dem, udtalte at jeg havde fundet mig meget vel tjent med den modtagne veksel på Paris. Jeg vil derfor idag bemærke at så var tilfældet, og jeg beder Dem derfor, når De efter nytår sender mig penge, da at ville lade det ske på samme måde, som sidst. Tør jeg derhos anmode Dem om, som svar på en forespørgsel fra advokat Stang, at meddele ham at direktør Key ikke af mig har erholdt nogen tilladelse til at lade oversætte på svensk «Samfundets støtter», ligeså lidt som jeg har givet nogensomhelst anden en sådan tilladelse. Fra hvem herr Key har erholdt sin oversættelse er mig ganske ubekendt. De ved det kgl: theater i Stokholm og ved Götheborgs theater foranstaltede oversættelser af stykket tør kun benyttes ved disse to theatre og ikke afhændes eller overlades til nogen anden. Dette i al hast for idag. Med tak for det forløbne år og med de bedste ønsker om et glædeligt nytår tegner jeg mig Deres venskabeligst forbundne Henrik Ibsen. Rom, 13.1.79. Kære herr Abrahams! Det vilde være min hustru og mig særdeles kært at se Dem, Deres frue og herr Bredal hos os førstkommende Onsdags aften kl: 8. Deres venskabeligst forbundne Henrik Ibsen. Rom, den 22. Januar 1879. Kære herr Grønvold! Idet jeg takker Dem for Deres venskabelige brev af 9. dennes såvelsom for de øvrige i den senere tid fra Dem modtagne postsager, tillader jeg mig idag i henhold til Deres godhedsfulde tilsagn at fremsende i kvitteret stand indlagte beregning fra Münchens hoftheater. Ved at afgive denne hos hovedkassereren vil beløbet blive Dem udbetalt. Om dettes anvendelse har jeg tidligere skrevet, og ved intet videre i denne henseende at tilføje, kun beder jeg Dem ikke at glemme nogen af de mange udgiftsposter, De for min skyld har haft. Her i Rom er der denne vinter, ligesom i München, en hel hob landsmænd; men det går mig som Dem, jeg kommer ikke meget sammen med de fleste. Vi lever overhovedet temmelig stille; middagsmaden bringes os i huset og for morgen og aften sørger vor værtinde. Alt falder meget billigere her end i München, navnlig er vinen denne vinter at få til spotpris, således kan man i Sabinerbyerne købe udmærket god vin for 3 soldi (12 Pfg) per liter! Jeg husker ikke om jeg før har fortalt at jeg benytter anledningen til at købe gamle malerier, hvoraf jeg allerede er kommen i besiddelse af 11 stykker, alle gode og værdifulde, til forholdsvis billige priser. Det er min hensigt at købe flere for at jeg kan få min vordende bolig i München helt og holdent dekoreret med kunstsager. Kunde jeg nu også finde en dertil passende bolig; det er meget muligt at jeg selv alene rejser i forvejen did allerede i September for at søge os en sådan, og da vil jeg jo få lejlighed til at tage kunstudstillingen i øjesyn, hvortil jeg meget glæder mig. For idag må jeg hermed slutte idet jeg beder Dem hilse Deres bror samt andre gode venner og bekendte fra Deres hengivne Henrik Ibsen. Rom, den 1. Februar 1879. Kære herr Grønvold! Undskyld at jeg idag ulejliger Dem med en skrivelse, som jeg håber vil vise sig at være overflødig, men som jeg dog ikke vil tilbageholde, da jeg er bleven noget urolig ved i denne tid blandt Skandinaverne at høre om bortkomne breve. Sagen er denne: Til bestyrelsen for den skandinaviske forening i Rom! Herved tillader jeg mig at fremsætte følgende forslag til forandringer i foreningens love. a.) I afsnittet om bibliothekaren foreslåes efterstående tillæg optaget: «Ved besættelsen af bibliothekarposten bør dertil skikkede damer fortrinsvis komme i betragtning, såfremt sådanne måtte melde sig.» b.) Lovens § VII bør lyde: «Stemmeberettiget i foreningens anliggender er ethvert medlem, der har erlagt den for en enlig person fastsatte kontingent. – Af en og samme husstand er i almindelighed kun den person stemmeberettiget, der repræsenterer husstanden. Ønsker nogen anden person af samme husstand at erhverve stemmeret i foreningens anliggender, kan sådant ske ved at erlægge den for enlig person fastsatte kontingent. – Generalforsamlingen, der består af alle de i Rom tilstedeværende stemmeberettigede medlemmer af foreningen, sammenkaldes – – –» o. s. v. Den nuværende lovs § XI udgår. Rom, den 8. Februar 1879. Ærbødigst Henrik Ibsen. Signora Cecilie Abrahams. Højstærede frue! Tak for Deres venlige indbydelse til Croce! Jeg selv er ikke personlig forhindret, og kommer selvfølgelig med største fornøjelse. Deres særdeles forbundne Henrik Ibsen. Rom, den 18. Februar 1879. Kære herr Hegel! Tilgiv mig min store uefterrettelighed ved indtil nu hverken at have besvaret Deres venlige nytårshilsen eller Deres to breve af 12. December f. å. og 16. Januar sidstleden; stedse er der kommet noget ivejen, og så har jeg udskudt besvarelsen til næste dag. Jeg tillader mig da nu at erkende modtagelsen af den i førstnævnte brev indesluttede veksel på 868 fr: 97 c. – Ligeså takker jeg forbindtligst for de forskellige tilsendte bøger, som jeg har læst med megen interesse, navnlig G. Brandes’s bog om Disraeli, der er et fuldkomment mesterværk; når De engang skriver ham til, beder jeg Dem bringe ham min bedste hilsen og udtrykket af min beundring for dette hans seneste arbejde. Fru Colban har jeg overbragt Deres hilsen, hvorover hun meget glædede sig; hun arbejder nu på en stor ny fortælling, som hun påstår vil blive hendes hovedværk. J. P. Jakobsen befinder sig meget vel, navnlig er der ingen sammenligning mellem hans tilstand og udseende nu og den ynkelige forfatning, hvori han kom hertil. Forøvrigt ser jeg ham ikke så ret ofte da han er meget beskæftiget med at fuldføre en ny fortælling, hvorom han sandsynligvis har tilskrevet Dem. Det var en særdeles behagelig efterretning, jeg i begyndelsen af det nye år modtog fra Dem, idet De meddelte mig at der tiltrænges nye oplag såvel af «Kongsemnerne» som af Digtene. I førstnævnte bog er intet at forandre; i digtenes andet oplag forekom adskillige trykfejl, hvorom det foresvæver mig at jeg i sin tid tilskrev herr bogholder Larsen; desværre har jeg ikke her noget exemplar af bogen ved hånden; men ved korrekturen vil vel de omskrevne småfejl nok blive opdagede og rettede. Til den af Chr: Richardt påtænkte samling fortællinger og digte drister jeg mig ikke til at give noget bindende løfte om bidrag, da mit nye dramatiske arbejde optager alle mine tanker og hele min interesse. Jeg håber imidlertid at det påtænkte foretagende ikke derfor vil gå istå. Hvorvidt «Samfundets støtter» nu har oplevet den 26. forestilling på det kgl: theater ved jeg ikke med vished, altså heller ikke hvorvidt det fastsatte slutningshonorar 500 kroner er forfaldet til udbetaling; men selv om sådant ikke skulde være tilfældet, beder jeg Dem vise mig den tjeneste at sende mig en veksel på det nævnte beløb. Hvis Deres bankier skulde have forbindelser med huset Schmitt & Nast hersteds, så tager jeg helst en anvisning på dette, hvis ikke, beder jeg om en veksel på Paris ligesom sidst. Vi er nu midt i karnevalet med al dets larm og lystighed. Vejret er nu fuldkommen vårligt og mandeltræerne står i fuld blomstring. – Bring Deres kære familje vore bedste hilsener og vær selv på det venskabeligste hilset fra Deres hjertelig hengivne Henrik Ibsen. Herrn Historienmaler M: Grønvold Barerstrasse 58. Rückgebäude. München. Germania. fr: Rom, den 9. Marts 1879. Kære herr Grønvold! Undskyld at jeg først idag tilskriver Dem og takker for den i Deres brev af 29. Januar indesluttede veksel, hvilken jeg i sin tid rigtig modtog; jeg har næsten hver dag havt de bedste forsætter til at sætte mig hen og sende Dem nogle linjer, men altid er der kommet et eller andet ivejen. Vinteren har iår, på få kortvarige afbrydelser nær, været koldere og ubehageligere end sædvanligt her i Rom. Sne eller is har vi dog ikke havt; men hele Appeniner- og Sabinerkeden ligger endnu ganske snebedækket til langt nedover fjeldsiderne og frembyder et overordentlig pragtfuldt syn. Nu har vi her det herligste sommervejr, man kan ønske sig; mandeltræerne har allerede afblomstret, kirsebærtræerne står i fuld blomstring, og alle marker er bedækket af friskt grønt græs og af violer. Jeg ønsker mangen gang at De var hernede nu; da skulde vi gøre diverse udflugter sammen. Med de Skandinaver, som opholder sig her ivinter, omgåes jeg ikke meget. Kronberg rejste i begyndelsen af November til Tunis og Egypten og vendte først i disse dage tilbage hertil. Nyström sidder i en temmelig stor virksomhed, mere dog af industriel end af kunstnerisk natur; han sysselsætter flere marmorhuggere og leverer kopier efter antiker, gravmonumenter o. s. v. De øvrige herværende svenske kunstnere kender De neppe. Blandt de danske har Bredal oftere talt om Dem; foruden han opholder sig her Olrik, Helsted, Rosenstand og nogle yngre. Af norske kunstnere lever her kun Magelsen, men han er det næsten ikke muligt at omgåes; hans mislige økonomiske forfatning undskylder imidlertid meget. Hvad os selv angår, da befinder vi os meget vel; muligens kommer vi til at tilbringe hele sommeren hernede etsteds i bjergene; men i begyndelsen af Oktober indtræffer vi ialfald igen i München, såfremt ingen uforudset hindring skulde komme ivejen. Jeg har rigtignok oftere tænkt på at sende Sigurd alene derop for at fortsætte studeringerne; men det er mig dog i mange henseender ønskeligt at komme mere ind i det germanske literære liv igen; hernede står man dog i de fleste henseender altfor meget udenfor tidens bevægelser. Dog, herom ikke videre for idag. Med vore bedste hilsener til Dem selv, Deres broder og alle andre gode venner, navnlig professor Maurer og hans familje, tegner jeg mig Deres venskabeligst forbundne Henrik Ibsen. Rom, den 10. Marts 1879. Kære herr Hegel! Med forbindtligst tak erkender jeg herved modtagelsen af den tilsendte anvisning på 500 kroner. Ligeså har jeg havt den fornøjelse at modtage et exemplar af digtenes 2. udgave; dette skal i betimelig tid blive Dem tilbagesendt i rettet stand. Antageligvis vil der i disse dage fra min kommissionær i Kristiania, boghandler Lund, for min regning blive Dem oversendt 2000 eller måske 2500 kroner. Tør jeg i den anledning rette en venskabelig anmodning til Dem om at der for det oversendte beløb må blive indkøbt statspapirer af samme slags som tidligere, eller også andre lignende, når de blot er utvivlsomt sikre. Jeg antager at tidspunktet for sådant køb må være gunstigt nu, da vel adskillige nødes til at afhænde sine papirer på grund af de trykkende forholde hjemme og navnlig i Sverig. Fra herr Jakobsen kan jeg hilse; han ser godt ud og lader til at befinde sig meget vel. Fru Colban har været upasselig i nogen tid, men er nu i bedring. Gennem et telegram er jeg bleven underrettet om at «Samfundets støtter» i Fredags opførtes første gang i Kristiania; forhåbentlig indløber nærmere meddelelse en af de første dage. Med de bedste hilsener til Dem og Deres kære tegner jeg mig Deres hjertelig hengivne Henrik Ibsen. Rom, den 11. Marts 1879. Kære herr Bendixen! Tillad mig at aflægge Dem min forbindtligste tak for Deres venskabelige brev. At «Kongsemnerne» var bleven givet i Bergen var mig af korte avisnotitser bekendt, men noget nærmere derom havde jeg ikke erfaret; det var mig derfor særdeles kært at modtage Deres beretning, hvoraf jeg tør slutte at theatret har indlagt sig ære ved opførelsen af dette i så mange henseender vanskelige stykke; det kræver jo både et talrigt personale og for mange rollers vedkommende talentfulde og intelligente skuespillere og skuespillerinder. Derhos er arrangementet og den hele iscenesætning i dette skuespil en såre indviklet opgave, og det glæder mig meget, både på theatrets og egne vegne, at herr Wichstrøm på en så tilfredsstillende måde har skilt sig fra alt dette. Ikke mindre behageligt har det været mig at høre, at flere af Deres unge skuespillere giver så gode løfter for fremtiden. Gid nu blot disse unge mennesker vil forstå deres eget bedste og forblive i Bergen, hvor der jo nu bydes dem opgaver til øvelse og udvikling, som de ikke andetsteds vilde finde. Et held for disse unge folk er det, at de kristianiensiske theaterforholde ikke for tiden har noget fristende ved sig. – Hvad forfatterhonoraret for «Kongsemnerne» angår, da ønskede jeg helst, hvis Bergens kreditbank har forretningsforbindelse med det herværende bankfirma Schmitt & Nast, at erholde en anvisning på dette hus; hvis ikke, da beder jeg om en veksel enten på Paris eller på Berlin; thi med nogen anden af de romerske bankierer vil jeg ikke gerne have noget at skaffe. Brevet håber jeg De vil have den godhed at lade rekommandere og adressere samme til det svensk-norske konsulat ligesom det forrige. Vi har nu det herligste vårvejr hernede; mandeltræerne har allerede afblomstret; kirsebærtræerne står i fuld blomstring og hele Campagnaen er frisk grøn. Oppe på Appenninerne og de højere Sabinertoppe ligger der dog endnu sne; men den vil ikke længe holde sig ved den temperatur, vi nu har. Her i Rom bliver vi til slutningen af Juni, eller til universitetsferiernes begyndelse; min søn studerer nemlig ved det herværende universitet. Hvor vi kommer til at tilbringe resten af sommeren er endnu uvisst, men i begyndelsen af Oktober skal vi igen være tilbage i München. Med de bedste ønsker for Deres theater og med hilsen til Dem selv og til alle andre gode venner og bekendte i Bergen tegner jeg mig Deres venskabeligst forbundne Henrik Ibsen. Fru Louise Stjernström. Nya teatern. Stockholm. Svezia. (Schweden.) fr: Rom, den 12. Marts 1879. Højstærede fru Stjernström! For et par dage siden havde jeg den ære at modtage Deres brev, hvilket jeg herved skal tillade mig at besvare. At de økonomiske forholde i Sverig, som i de øvrige nordiske lande og andetsteds, er trykkende for mange har også jeg for mit vedkommende havt rig anledning til at erfare gennem det formindskede bogkøb, hvorved mine indtægter denne vinter er bleven betydelig mindre end påregnet. Jeg tror imidlertid ikke at det er tidsforholdene alene, som er skyld i at De ikke har gjort særdeles gode affærer med «Kongsemnerne». Så vidt jeg ved, har De ikke benyttet de i København og Kristiania af mig foretagne eller godkendte forkortelser af stykket, og dette må jeg meget beklage; ved et theater bør man altid drage fordel af de erfaringer, som er vundne andetsteds. At det ringere held, De ved Deres theater har havt med dette arbejde, ikke må lægges stykket til last, tror jeg med tydelighed fremgår af den kendsgerning at stykket er bleven modtaget med stort og vedholdende bifald, overalt, hvor det andetsteds er bleven spillet. En anden sag er det, hvorvidt dette historiske drama passer for Deres personale og for den del af almenheden, som danner kernen i Nya teaterns publikum. Herom kan jeg ingen bestemt formening have; men denne side af sagen burde have været nøje overvejet, forinden De skred til et så voveligt foretagende. At jeg ikke har påtrængt Dem mit stykke vil De måtte indrømme. De vil erindre at De i sin tid kort og godt underrettede mig om at De agtede at spille stykket. Herimod kunde jeg ingen indvending gøre; thi dengang existerede ikke, således som nu, en konvention mellem Sverige og Norge, hvorved forfatternes rettigheder i begge lande gensidig beskyttes. Jeg fandt mig derfor i at modtage det honorar, De tilbød mig, nemlig det samme beløb, som jeg i sin tid havde af Deres afdøde mand erholdt for «Hærmændene». Kært var det mig imidlertid ikke, at måtte indgå på dette tilbud; thi det medførte et direkte pengetab for mig. Stykkets opførelse på det kongelige theater var jo dog kun et tidsspørgsmål; senere ellers vilde det der blive antaget og jeg havde da erholdt et langt højere honorar. Dog, som sagt, jeg havde dengang intet valg, og måtte finde mig i omstændighederne. Kun beder jeg Dem erindre, at Deres beslutning at spille mit stykke har medført et direkte tab af de indtægter, jeg ellers i Stockholm kunde have påregnet for mit arbejde. Men når De, højstærede frue, uagtet dette, i Deres brev anmoder mig om henstand med det fastsatte honorar, da er dette noget, som jeg desværre, selv med min bedste vilje ikke ser mig istand til at indgå på. Jeg befinder mig for tiden med min familje på en lang og kostbar rejse i Italien. Jeg havde gjort ganske sikker regning på til rette tid at erholde honoraret fra Dem; thi såvel i de nordiske lande som i Tyskland er jeg vant til at erholde theaterhonorarerne punktligt; og Deres bortgangne mand, hvis gerning og traditioner De fortsætter, betalte mig også punktligt. Det skulde derfor berede både min familje og mig de største ubehageligheder og vanskeligheder om jeg indgik på Deres begæring. At indgå herpå er for mig, her i det fremmede land, en umulighed. Jeg har allerede tilskrevet min forlægger, kanselliråd Hegel i København om de penge, han vilde modtage fra Dem og om hvorhen og på hvilken måde han skulde sende mig disse. Jeg må altså, højstærede frue, venskabeligst og forbindtligst fastholde at mit honorar for «Kongsemnerne» bliver indbetalt til herr kanselliråd Hegel i København, der da uopholdelig vil besørge det øvrige og meddele Dem kvittering. Jeg tvivler ikke på at dersom De havde været vidende om at jeg med min familje befandt mig på udenlandsrejse og ikke på mit vanlige opholdssted, i München, så vilde De ikke have rettet noget anmodning til mig om at vente med honoraret. Jeg er derfor også forvisset om at det afslag, som det har gjort mig meget ondt at måtte give, ikke vil fremkalde noget skår i vor gode venskabelige forståelse, og med dette håb og ønske tegner jeg mig Deres venskabeligst forbundne Henrik Ibsen. Rom, den 19. Marts 1879. Herr boghandler Nils Lund. Kristiania. Jeg aflægger Dem herved min bedste tak for besørgelsen af alt fornødent vedkommende theaterhonoraret for «Samfundets støtter». Derhos tillader jeg mig at anmode Dem om ved næste kvartals begyndelse, med fradrag af hvad De har udlagt for mig, at ville sende mig såvel min gage som forrige års udbytte af mine aktier i Bergens kreditbank. For tiden står kursen på RmՖ hersteds forholdsvis højere end på francs, og jeg vilde derfor gerne denne gang forsøgsvis bede om en veksel på Berlin, såfremt ikke kursforholdet i Kristiania skulde gøre det utilrådeligt, jeg mener, om jeg ved at købe RmՖ istedetfor francs skulde tabe mere, end jeg her vilde vinde. Af avisernes beretninger at dømme synes «Samfundets støtter» at have fået en ret tilfredsstillende udførelse ved Kristiania theater. Dette har været mig kært at erfare; thi jeg har været noget urolig ved tanken om den mangel på artistisk ledelse, som jo nu unægtelig finder sted deroppe, og som vel heller ikke har udsigt til så snart at blive afhjulpen. Vi lever nu i en højst behagelig årstid hernede, og vi synes knapt vi kan forestille os at man hjemme vandrer mellem is og sne, mens vi her allerede længe har havt fuld sommer. Ellers er alt her hos os ved det gamle, og intet nyt af interesse at meddele. Med forbindtligst hilsen tegner jeg mig Deres venskabeligst forbundne Henrik Ibsen. Rom, den 12. April 1879. Kære herr Hegel! Tillad mig herved at frembære min taksigelse for det seneste indkøb af statspapirer, hvorom De i Deres venlige brev af 16. f. m. er så god at underrette mig. De fra fru Stjernström modtagne 1000 kroner vover jeg ikke at sætte fast; tvertimod nødes jeg til at bede Dem om godhedsfuldt at ville sende mig halvdelen af beløbet i anvisning på Schmitt & Nast og tillade at resten indtil videre indestår hos Dem. I digtsamlingens andet oplag har jeg kun fundet ganske enkelte og derhos uvæsentlige trykfejl; jeg skal en af de næste dage tilskrive herr bogholder Larsen herom, idet jeg håber at turde gøre regning på hans kyndige ledelse af korrekturlæsningen. Da jeg gerne vil have dette brev afsted allerede idag og tiden er knap, må jeg for denne gang indskrænke mig til at sende Dem og Deres kære familje vore bedste hilsener. Deres hjertelig hengivne Henrik Ibsen. Rom, den 13. April 1879. Kære herr Bendixen! I Deres venskabelige skrivelse af 20. Februar retter De en forespørgsel til mig om under hvilken adresse og på hvilken måde jeg ønskede mig forfatterhonoraret for første gangs opførelse af «Kongs-emnerne» tilsendt. Denne forespørgsel besvarede jeg under 11. Marts derhen at jeg ønskede honoraret hidsendt og helst gennem anvisning på det herværende firma Schmitt, Nast & comp:, såfremt Bergens kreditbank står i forbindelse med dette hus. Hvis ikke dette skulde være tilfældet, da ønskede jeg en veksel enten på Berlin eller på Paris. Da mine postsager ellers ikke plejer komme bort, synes jeg ikke jeg kan tvivle på at dette mit brev er kommet Dem rigtigt ihænde. Ikke desto mindre har jeg, efter mere end en hel måneds forløb, endnu intet hørt fra Theaterforeningens bestyrelse, og dette har sat mig i en ikke ringe forlegenhed. Skulde, imod forhåbning, remissen endnu ikke være undervejs, tillader jeg mig at rette en indtrængende anmodning til Dem om at De godhedsfuldt vil sørge for at sådant sker med omgående post og på den foran angivne måde. Dog må jeg bede om at brevet nu og overhovedet herefter ikke mere adresseres til det svensk-norske konsulat, men til Consolato di Danimarca, da vor egen konsul afrejser om nogle dage og jeg ikke ved når og med hvem hans plads engang bliver besat. Jeg benytter derhos anledningen til at anholde om at det yderligere beløb, som ved sæsonens slutning måtte tilkomme mig, må på samme måde og under samme adresse blive mig tilsendt; selv om jeg til den tid skulde have forladt Rom, vil brevet altid gennem det danske konsulat komme mig ihænde. Under en rejse i fremmede lande at vente forgæves på penge, som man har gjort sikker regning på at erholde inden en bestemt tid, er en højst pinlig sag; jeg håber derfor De undskylder denne nødtvungne påmindelse og tegner mig Deres venskabeligst forbundne Henrik Ibsen. Rom, den 18. April 1879. Min kære gamle ven! Du undrer Dig visst over hernedefra at modtage brev fra undertegnede, der ellers just ikke er nogen ivrig korrespondent. Men det er heller ikke i egne anliggender at jeg skriver Dig til; det er som kommissionær for en anden. Sagen er følgende. Malerinden frøken Mathilde Smith, der, som Du måske ved, opholder sig i München, søger iår et stipendium af det Schæffer’ske legat. Hun har aldrig før erholdt noget stipendium, og det er først efter opmuntring af mig at hun denne gang indgiver sin ansøgning; men hun vil naturligvis nu som tidligere blive tilsidesat for alskens andre, såfremt ikke en indflydelsesrig mand deroppe taler hendes sag; og det er derfor at jeg på hendes vegne henvender mig til dig. Jeg ved rigtignok ikke om Du har nogen egentlig officiel befatning med uddelingen af de nævnte stipendier; men jeg tvivler ikke på at Du alligevel kunde virke for hende, dersom Du måtte være villig dertil. Frøken Smith har jo ikke noget stort men et ret respektabelt talent, og ialfald et ligeså betydeligt, som mange af dem, der kommer i betragtning ved stipendieuddelingerne. Hjemme har man aldrig gjort noget for at støtte og opmuntre hende; Kristiania kunstforening har, så vidt jeg ved, aldrig købt noget billede af hende. Hvad hun lever af er hovedsagelig salg af billeder i Tyskland; Münchens kunstforening køber omtrent hvert år et billede af hende; det samme er tilfældet med andre tyske kunstforeninger, og den tyske kritik bedømmer altid hendes arbejder gunstigt. Men hvad hun nu væsentlig tiltrænger for at bringe mere variation ind i sine billeder, det er anledning til at få gøre nye studier. Det er hertil hun vilde anvende det stipendium, hun nu søger om, og jeg synes det vilde være hjerteløst af vedkommende autoriteter hjemme om man nu nægtede hende denne første og eneste håndsrækning. Frøken Smith er jo ingen begynder mere; men det er jo heller ikke legatets øjemed at understøtte sådanne alene; den gamle Cammermejer har nu i en række af år oppebåret en årlig pension af dette legat. Hvad frøken Smith personlig angår, da er hun i enhver henseende helt igennem hæderlig og fuldt ud værdig til at hjælpes. Det er derfor min overbevisning at der gøres en god gerning ved at bevilge hende det ansøgte; og jeg føler mig forvisset om at dette også vil ske, såfremt Du tager sagen i din hånd. Den være Dig altså gentagende anbefalet på det bedste! Hernede har vi levet siden midten af September og vender først i Oktober tilbage til München. Sigurd, der i afvigte sommer blev student i München (præceterist med enere i alle fag) studerer nemlig dette år ved det herværende universitet og skal da fra høsten fortsætte deroppe med de mere generelle juridiske discipliner indtil om et par år studiet af det specielle norske retsvæsen driver ham op til Kristiania. Hvorvidt vi følger ham derop og bosætter os der for nogen tid er endnu uvisst; jeg har ikke megen lyst til et sådant skridt. Her befinder vi os alle vel; jeg forbereder mig, mellem os sagt, til i sommer at skrive et nyt dramatisk arbejde. Forøvrigt har jeg kastet mig på at købe gamle malerier, og håber at komme med et snes prægtige stykker tilbage til München. – Uagtet der egentlig ikke er noget at svare på dette brev, vilde det naturligvis altid glæde mig at høre fra Dig, og for dette fald beder jeg Dig adressere dit brev til Consolato di Danimarca, da vort eget konsulat for tiden er ubesat. Med de bedste hilsener fra os alle til din hustru og til Honoria, der vel nu er en stor voksen frøken, tegner jeg mig din hengivne ven Henrik Ibsen. Rom, 21.4.79. Højstærede herr assessor! Det vilde være os særdeles kært, dersom De og Deres frue vilde drikke en kop the hos os Onsdags aften kl: 8 ½. Deres ærbødigst forbundne Henrik Ibsen. Rom, den 22. April 1879. Kære herr Woxen! Det vilde være min hustru og mig særdeles kært, dersom De imorgen Onsdags aften kl: 8 ½ vilde drikke en kop the hos os. Turde jeg tillige bede Dem overbringe Deres herr broder en lignende indbydelse? Hans adresse er mig nemlig ubekendt. Deres særdeles forbundne Henrik Ibsen. Rom, den 22. Maj 1879. Kære herr Hegel! Netop som jeg igår stod i begreb med at skrive Dem til, modtog jeg Deres venlige linjer, hvilke jeg herved skal besvare. Jeg finder den af herr Thiele anskaffede nye skrift ret smuk, men altfor liden til at den med behagelighed vil kunne læses af alle og enhver. Derhos forekommer den mig ikke ret at passe til karakteren i mine digte; på den oversendte prøveside forekom versene mig næsten fremmede. Jeg beder derfor at vi må blive stående ved den prægtige store franske skrift, hvormed alle mine bøger i de senere år er bleven trykte; til den har publikum nu vænnet sig, og den er derhos både tydelig og elegant. Når jeg igår tænkte på at tilskrive Dem, så var det for at meddele at mit nye arbejde nu er så langt fremskredet at jeg antager at jeg vil kunne sende Dem den første portion manuskript omkring den 8. Juli og det øvrige med korte mellemrum. Dette nye arbejde er et nutidsskuespil af overvejende alvorlig karakter. Det er i tre lange akter og bogen vil trykt komme til at udgøre omtrent 160 sider, altså 10 ark. På titelen vil jeg endnu betænke mig lidt, og derfor meddeler jeg ikke noget derom idag. Jeg benytter derhos anledningen til at bede Dem være af den godhed at sende mig de resterende 500 kroner af det af fru Stjernström indbetalte beløb ligesom sidst gennem veksel eller anvisning på huset Schmitt, Nast & comp: hersteds. J. P. Jakobsen er for nogen tid siden rejst til Capri, hvor han nok agter at tilbringe det meste af sommeren. I den første uge af hans ophold dernede skal hans befindende ikke have været så tilfredsstillende som her; men jeg hører at det nu atter går ham bedre. Gennem Deres søn har jeg erfaret at De har været i Paris og håber at De har tilbragt en behagelig tid dersteds. En stor glæde skulde det have været os om De havde lagt tilbagerejsen over Rom, skønt vi i den senere tid hverken har havt sommertemperatur eller sommervejr at byde på. Nu er det imidlertid strålende smukt og varmt. Med de bedste hilsener til Dem selv og Deres kære familje tegner jeg mig Deres hjertelig hengivne Henrik Ibsen. Dem norwegischen Schriftsteller Herrn Jonas Lie z. Z. in Stuttgart. Germania. fr: Rom, den 25. Maj 1879. Kære Jonas Lie! Jeg har gjort mig skyldig i en stor uefterrettelighed ved så længe at udsætte med besvarelsen af dit brev. Tidt og ofte har jeg tænkt, at nu skulde jeg skrive Dig til, men desværre er jeg hidtil bleven stående ved det gode forsæt. Du ønsker et råd angående eders fremtidige opholdssted i Tyskland. Rimeligvis kommer nu rådet for sent, da Du vel allerede har truffet dit valg; men jeg vil alligevel sige Dig, hvad jeg ved. Dresden var, da vi i 1868 ankom did, et billigt levested; men efter krigen steg priserne på husleje og alle andre fornødenheder således at vi i de sidste år vi tilbragte der, indtil våren 1875, årlig brugte omtrent dobbelt så meget, som det beløb, der i den første del af vort ophold dersteds havde været tilstrækkeligt. Jeg vil dog tilføje at vi i den senere tid levede adskillig flottere end før. Men billigt er der under ingen omstændighed nu længer i Dresden, medmindre priserne siden min afrejse skulde være gået ned igen. Jeg har imidlertid ikke hørt tale om at så skal være tilfældet. Derimod er klimatet om vinteren i Dresden i regelen meget mildt og behageligt og om sommeren er der rigelig anledning til i en af de mange nærliggende småbyer og landsbyer langs Elben at finde et både billigt og let tilgængeligt logis i den herligste natur og i en frisk og styrkende luft. Navnlig henleder jeg din opmærksomhed på Pillnitz, en times dampskibsfart fra Dresden. De indfødte Dresdenere omgåes ikke synderlig med fremmede, og disse sidste indbyrdes heller ikke meget, ialfald kun nationsvis; men om vinteren lever der jo i regelen en hel del norske der. At tage sommerophold i Salzburg vil jeg bestemt fraråde Dig. Byen ligger således, at der enten er trykkende hedt eller også megen og særdeles langvarig regn. Da vilde det være meget hensigtsmæssigere at vælge et af nabostederne, enten Reichenhall eller det billigere og landligere Berchtesgaden. Begge steds findes mineralbade, og Du vilde antagelig kunne undgå at rejse til Gastein. Skulde Du bestemme Dig for Berchtesgaden, så vil jeg anbefale Dig at forhøre Dig om logis hos Wagemeister Hasenknopf eller hos Bergmann Jakob Kurz; det er jævne simple folk, men brave og gode, og jeg er viss på at I vilde finde jer tilfreds der. Naturen omkring Berchtesgaden er noget af det herligste man kan tænke sig; Königsee ligger en times spadsertur borte; anledning til mangfoldige udflugter forresten. – Men sig mig nu en ting: har Du aldrig tænkt på at forsøge München som opholdssted? Klimatet er vistnok om vinteren hårdere end i Dresden, men jeg ved at mange rheumatiske personer trives meget vel i München; hovedsagen er at vælge et logis på solsiden. Jeg for mit vedkommende befinder mig udmærket vel i Münchens klima, der er sund styrkende bergluft, man sporer tydeligt alpernes nærhed. München er billigere end Dresden. Også der findes et meget godt polytechnikum, hvor mange norske studerer. Der er efter min erfaring lettere adgang til selskabelighed i München end i Dresden og der er et rigere og interessantere offentligt liv. I sommermånederne be- lidt over et døgn kan man rejse til Rom. Dette har jeg dog villet henlede din opmærksomhed på. Noget råd er det naturligvis ikke; thi jeg kan jo ikke vide, hvad der er forenligt med din helbredstilstand. Hvad os angår, da tilbragte vi sidste sommer i Tyrol og kom hid i September. Til høsten må vi igen være i München. Min søn, der før vor afrejse blev student dersteds og som dette år har studeret ved det romerske universitet, skal nemlig fra Oktober fortsætte sine studeringer et par år i München; derefter vil det jo blive nødvendigt at han fuldfører dem i Kristiania. Om vi da ledsager ham did er endnu uvisst; jeg har ikke synderlig lyst dertil. Livet herude i Europa er dog friere og friskere og større. Jeg er i denne tid beskæftiget med et nyt dramatisk arbejde, som jeg håber at få færdigt om en måneds tid. Jeg har hørt sige, at Du også arbejder på noget nyt. Meget kært skulde det være os om vi snart kunde træffe eder et eller andet sted; og vi håber at så vil ske. Indtil da sender vi vore bedste hilsener til eder alle. Din hengivne Henrik Ibsen. Rom, den 19. Juni 1879. Kære herr justitsråd Hegel! Hvis jeg ikke hver dag i denne tid havde været så aldeles optagen af mit nye arbejde, skulde jeg for længe siden have sendt Dem min gratulation i anledning af den officielle udmærkelse, der nylig er bleven Dem tildel. Tillad mig derfor herved at indhente det forsømte, og modtag min bedste lykønskning, idet jeg beder Dem være forvisset om at enhver påskønnelse, der ydes Deres fortjenester og Deres virksomhed overhovedet, altid af mig og mine erfares med den største glæde. Af sundhedshensyn har vi besluttet at forandre vor oprindelige plan med hensyn til sommeropholdssted. Vi havde først tænkt at slå os ned i en af bergbyerne her i omegnen; men de sanitære forholde dersteds lader meget tilbage at ønske, og så har vi da bestemt os til at tage ned til Amalfi, ved kysten, syd for Neapel, hvor der er anledning til at forfriske sig med søbade. Dette vil i nogen grad forsinke fuldførelsen af mit stykke; og hertil kommer desuden, at jeg, for at give sproget og dialogen i det hele den størst mulige formfuldendthed, har foresat mig at skrive det endnu en gang af med forbedringer, rettelser og ændringer forinden jeg sender Dem den endelige renskrift. Det er derfor højst sandsynligt at De ikke får noget fra mig før i August; men dette er jo dog også tidsnok. Når jeg først begynder at sende Dem manuskript, skal det gå meget raskt. Med forbindtligst tak erkender jeg modtagelsen af den i Deres venlige brev af 27. Maj indesluttede veksel. Men nu kommer jeg igen til at bede Dem om penge, og dennegang om et større beløb end sædvanligt. I Amalfi vil jeg nemlig ikke kunne få veksler omsat og har heller ikke stor tiltro til det syditalienske postvæsen; jeg må derfor allerede herfra være forsynet med de fornødne pengemidler for hele udflugten, hvilken vil vare indtil begyndelsen af Oktober. Min anmodning til Dem er derfor at De godhedsfuldt vil sende mig en veksel for de indtil 1. Juli forfaldne renter af mine forskellige statspapirer, samt en anden veksel stor 2000 kroner, begge veksler trukne på huset Schmitt, Nast & comp: hersteds. Dette samlede beløb er jo visstnok en hel del større, end jeg behøver i de tre sommermåneder; men det er mig af vigtighed, når jeg i Oktober kommer hid tilbage, uhindret af pengeforlegenhed straks at kunne fortsætte rejsen til München, og denne lange rejse såvelsom vor nye bosættelse i sidstnævnte by kræver jo også en hel del udgifter. Tag mig derfor ikke disse forskellige veksler – de to omskrevne, og den veksel jeg trækker på Deres godhed og Deres venskab, – altfor ilde op! Ved denne måneds slutning rejser vi herfra. Skulde De efter den tid muligens have noget at meddele mig, så bedes det at måtte ske som hidtil under adresse til det danske konsulat her i Rom, ialfald så længe indtil jeg ser mig i stand til med bestemthed at kunne opgive en direkte adresse. Gennem det herværende konsulat vil mine breve altid komme mig rigtig ihænde. Her er det nu temmelig hedt; men luften forekommer os ikke hverken trykkende eller usund; overhovedet befinder vi os særdeles vel. Nede i Amalfi gives der et forhenværende kloster med store kølige værelser, hvilket nu benyttes som hotel; der tænker vi at tage ind, og håber jeg om nogen tid dernedefra at kunne lade høre fra mig. Med de bedste hilsener til Dem og Deres børn tegner jeg mig Deres hjertelig hengivne Henrik Ibsen. Herrn Historienmaler M: Grønvold. Barer-Strasse, 58, Rückgebäude München. Germania. fr: Rom, den 27. Juni 1879. Kære herr Grønvold! Tillad mig herved, skønt det sker lovlig sent, at sende Dem min beste tak for det på min fødselsdag modtagne venskabelige telegram. En lignende tak beder jeg Dem på mine vegne frembære for telegrammets medunderskrivere, herr og fru Nielsen, samt for Deres broder og herr Prom, hvilke også samme dag ad telegrafisk vej sendte mig en hilsen. Jeg er selv desværre med hensyn til den slags opmærksomheder i den grad forsømmelig, at jeg ikke har nogensomhelst ret til at vente sådant af andre; dobbelt kært og overraskende er det mig derfor når jeg ser at jeg bliver så venskabelig erindret. Det er nu temmelig hedt her i Rom, og om en uges tid begiver vi os derfor ned til Amalfi, hvor det på grund af havets umiddelbare nærhed er svalere og hvor vi har anledning til at bruge søbade. Det er min agt dernede at fuldføre et nyt dramatisk arbejde, som jeg nu er beskæftiget med. Som følge af vor afrejse beder jeg Dem fra nu af godhedsfuldt at tilbageholde og opbevare for mig det fra Leipzig regelmæssigt indløbende lille ugeblad. Breve vilde jeg derimod gerne fremdeles have mig tilsendt, og dette stedse under min nuværende adresse; i det herværende danske konsulat vil man nemlig altid være vidende om, hvor jeg opholder mig. I begyndelsen af Oktober tænker vi at komme tilbage til München. Et år vil Sigurd kunne studere der, men så må han op til Kristiania. Hvorvidt vi følger med ham og tager ophold deroppe under hans studietid, er endnu ikke afgjort, men dog sandsynligt. Længere end nødvendigt vil jeg dog ikke slå mig ned dersteds; jeg føler allerede på forhånd at jeg må ud igen og vælger da visstnok atter München, der tilbyder mig så mange fordele, og hvor jeg føler mig som i mit eget åndelige hjem. Jeg har her købt en hel hob gamle billeder, vel en snes stykker, tildels temmelig store, alle værdifulde og med enkelte udmærkede og sjeldne sager iblandt. Sammen med de billeder jeg har i München vil jeg kunne fylde tre rummelige værelser med den slags prydelser, som jeg af alle sætter mest pris på. Vi tænker stærkt på at møblere selv for at kunne få alt efter vor smag og i en og samme stil; men så kommer hensynet til den muligvis snart forestående Kristianiarejse, så vi endnu ikke har fattet nogen fast beslutning. Fru Maurer viste mig også på min fødselsdag den store og ufortjente opmærksomhed at skrive mig til. Tør jeg bede Dem bringe hende min foreløbige forbindtligste tak derfor og forøvrigt min bedste hilsen til den hele familje. Ligeså til alle andre gode venner. Vi har det fortræffeligt her; men der gives ofte tider, da jeg ønskede jeg var der oppe for en stund; navnlig i denne slappende hede tænker jeg ofte med et suk på al den herlige Bock, som I deroppe svælger i, og som jeg går glip af. Nå, man kan jo ikke have alt på engang, og afveksling er også god. Altså lev vel for dennegang og modtag en gentagen tak og en hilsen fra Deres hengivne og venskabeligst forbundne Henrik Ibsen. Rom, den 4. Juli 1879. Kære herr Edmund Gosse! Allerede for længe siden skulde jeg have tilskrevet Dem og takket for det modtagne smukke exemplar af Deres nye værk. Tillad mig derfor herved at sende Dem denne min tak såvel for bogen som for den deri indeholdte venlige og sagkyndige afhandling over min literære virksomhed. Den hele bog har jeg endnu ikke fåt gennemlæst, da det engelske volder mig adskillige vanskeligheder; men når vi imorgen afrejser herfra for at tilbringe nogle måneder i Amalfi bliver Deres bog omtrent den eneste, jeg tager med, og da har jeg foresat mig at studere den grundigt. Her i Rom har jeg levet med min familje siden September og har i denne tid beskæftiget mig med et nyt dramatisk arbejde, som nu snart er færdigt og som vil blive udgivet i Oktober. Det er et alvorligt skuespil, egentlig et familjedrama, og behandler nutidsforholde og problemer indenfor ægteskabet; stykket bliver inddelt i tre temmelig lange akter. Så snart det er udkommet, vil det blive Dem sendt gennem min forlægger. Til høsten vender vi igen tilbage til München, hvor det er vor agt at tilbringe et år og derefter kommer vi sandsynligvis til for en længere tid at tage ophold i Kristiania, da min søn må afslutte sine studier ved det derværende universitet. Jeg føler ikke nogen stærk lyst til at vende hjem; men det er næsten uundgåeligt, og kan kanske også i flere henseender være gavnligt. Særdeles kært skulde det være mig om vi kunde mødes deroppe, og i håbet om at så vil ske, og med gentagen tak for den tilsendte bog tegner jeg mig Deres hengivne og forbundne Henrik Ibsen. Amalfi, den 12. Juli 1879. Bjørnstjerne Bjørnson! Det var mig såre kært at modtage brev fra Dig; men endnu kærere skulde det have været mig, hvis brevet havde handlet om en sag, hvori jeg kunde havet gåt sammen med Dig. Dette er imidlertid ikke tilfældet. Flagforslaget er mig i sin inderste kerne imod, og jeg skal i korthed antyde hvorfor. For det første mener jeg at protesten mod unionsmærket måtte været fremsat, straks da dette mærke blev sat i flaget, eller også slet ikke. Nu er unionsmærket blevet et faktum, og så får det blive stående. Unionstanken kan I jo dog ikke tage ud af sindene; hvad tilfredsstillelse kan det da være at tage mærket ud af flaget? At dette mærke skulde være et tegn på uselvstændighed kan jeg aldeles ikke forstå. Svenskerne fører jo det samme mærke. Dette viser, at vi ikke er mere afhængige af dem, end de af os. Jeg har forøvrigt ikke nogen stor sympati for symboler. Symboler er ikke længere tidsmæssige undtagen i Norge. Deroppe sysler man så meget med symboler og theorier og ideer, at det praktiske fremskridt ikke får vej for sig. Og der er noget enerverende i dette, at sysselsætte sindene med uproduktive opgaver. Men hovedårsagen, hvorfor jeg er utilfreds med at dette forslag fremkom, er den at jeg synes det er en forsyndelse imod vort folk at gøre spørgsmål brændende, som ikke er det. Mere end et brændende spørgsmål kan aldrig ad gangen for alvor være oppe i et folk; er der flere, så tager de gensidigt interessen fra hverandre. Nu har vi hos os et eneste spørgsmål, som burde være brændende; men som desværre ikke synes at være det. Vi har hos os ikke mere end en eneste sag, som jeg synes det er værd at kæmpe for, og det er indførelsen af en tidsmæssig folkeundervisning. Denne sag indeslutter alle andre sager i sig; gennemføres ikke den, så kan vi gerne lade alle de andre ligge. Det er ganske uvæsentligt om vore politikere skaffer samfundet nogle flere friheder, sålænge de ikke skaffer individerne friheden. Det heder jo at Norge er et frit og selvstændigt rige; men jeg sætter ikke stor pris på denne frihed og selvstændighed, sålænge jeg ved at individerne hverken er fri eller selvstændige. Og det er de ikke hos os. Der findes ikke i hele Norges land 25 fri og selvstændige personligheder. Der kan ikke findes slige. Jeg har forsøgt at sætte mig ind i vort undervisningsvæsen, i skoleplaner, i timetabeller, i undervisningsstof o. s. v. Det er oprørende at se, hvorledes undervisningstiden, navnlig i de lavere folkeskoler, optages af den gamle jødiske mythologi og sagnhistorie og af middelalderlige forvrøvlinger af en morallære, som i sin oprindelige skikkelse utvivlsomt har været den reneste, som nogensinde er bleven forkyndt. Her er det felt, hvor vi alle som en skulde kræve at der blev tonet «rent flag». Lad unionsmærket blive stående; men tag munkedomsmærket ud af sindene; tag væk fordommenes og trangsynthedens og vrangsynthedens og uselvstændighedens og den grundløse autoritetstros mærke, så at de enkelte kan få sejle under eget flag. Det, de nu sejler under, er hverken rent eller deres eget. Men dette er en praktisk sag, og slige sager har vanskeligt for at samle interessen om sig oppe hos os. Vort hele opdragelses- og undervisningsvæsen har ikke tilladt os at komme så langt endnu. Derfor ser også vor politik ud, som om vi befandt os i en konstituerende rigsforsamling. Man holder endnu på at diskutere principerne. I andre lande er man for længe siden på det rene med principerne, og kampen drejer sig der om den praktiske anvendelse af dem. Dukker hos os en ny opgave op, så mødes den ikke med sikkerhed og snarrådighed men med forfjamselse. Vor folkeopdragelse har bragt det derhen at det norske folk er blevet forfjamset. Det viste sig jo også tilfulde i flagsagen, og det på begge sider. Søfolkene havde dog utvivlsomt det grejeste syn; og det er naturligt; thi deres bedrift medfører en friere udvikling af personligheden. Men når fjeldbønder oppe fra afdalene i adresser udtaler sin trang til at få unionsmærket ud af flaget, så kan dette umuligt være andet end den skæreste humbug; thi hvor der ingen trang er til at frigøre sin egen personlighed, kan der endnu mindre være nogen trang til at frigøre en så abstrakt ting som et samfundssymbol. Jeg må indskrænke mig til disse spredte antydninger af min opfatning af flagsagen. Jeg kan umuligt være med derpå, og heller ikke kan jeg være enig med Dig, når Du i dit brev siger, at vi digtere fortrinsvis er kaldede til at fremme denne sag. Jeg tror ikke det er vor opgave at tage os af statens frihed og selvstændighed, men vel at vække til frihed og selvstændighed den enkelte, og så mange som muligt. I mine øjne er ikke politiken vort folks vigtigste gøremål; og hos os indtager den kanske allerede en bredere plads, end ønskeligt for den personlige frigørelse. Norge er både frit og selvstændigt nok; men der mangler meget i at vi kan sige det samme om de norske mænd og de norske kvinder. Med vore bedste hilsener til Dig og dine Henrik Ibsen. Amalfi, 2. September 1879. Kære herr justitsråd Hegel! Herved har jeg den fornøjelse at sende Dem den første halvdel af manuskriptet til mit nye stykke. Senest 8 dage fra idag sender jeg Dem 48 sider, og en uge derefter resten, som vil udgøre omtrent 40 sider. Jeg beder Dem at lade påbegynde trykningen straks; De skal ikke komme til at vente på manuskript. Da dette arbejde rører ved problemer, som må kaldes særlig tidsmæssige, så tror jeg det kan påregne en stærk afsætning, og jeg antager ikke at der risikeres noget ved at tage et temmelig stort oplag, så at bogen ikke skal blive udsolgt netop som efterspørgselen er livligst. I flyvende hast Deres hjertelig hengivne Henrik Ibsen. Amalfi, den 13. September 1879. Kære herr justitsråd Hegel! Imorges afgik herfra i en rekommanderet pakke manuskriptet til 2. akt af mit nye stykke, og vil De forhåbentlig modtage dette samtidigt med disse linjer. Jeg forudsætter at den under 2. Sept: afsendte 1. akt forlængst er i Deres hænder og at bogtrykkeren er i fuldt arbejde med samme. 3. akt, der kommer til at udgøre lidt over 48 af mine skrevne sider, blir færdig om nogle dage og vil da uopholdelig blive Dem tilstillet. Herfra er det vor agt at begive os til Rom omkring den 25. dennes, og vilde jeg være Dem særdeles forbunden om jeg dersteds, henimod slutningen af måneden, under den gamle adresse måtte for et beløb af 1000 kroner erholde tilsendt en veksel, trukken på Bayerische Vereinsbank i München, og altså lydende på RmՖ. En sådan kan jeg nemlig med lethed få afsat i Rom; men det sandsynligste er at jeg ikke behøver at sælge den forinden tilbagekomsten til München, hvilken antagelig vil finde sted en af de første dage i Oktober. Jeg tror, at mit manuskript er uden skrivfejl; men jeg anbefaler det ligefuldt til herr Larsens velvillige omhu; et eller andet komma turde måske være glemt, og beder jeg ham i så fald at indsætte det manglende. I en parenthes i en replik i 23. ark 1. side står (kæler for hende); lad endelig ikke sætteren få lov til at sætte: knæler o. s. v.! Idet jeg i forbigående meddeler Dem at jeg allerede har lagt planen til et andet nyt skuespil, som jeg håber at kunne fuldføre næste sommer, beder jeg Dem og Deres kære familje modtage vore bedste hilsener og tegner mig Deres hjertelig hengivne Henrik Ibsen. Amalfi, den 15. September 1879. Kære herr justitsråd Hegel! Med megen glæde modtog jeg for et par timer siden Deres brev og vil ikke lade nogen postlejlighed gå forbi uden at have besvaret samme. Det var mig en stor beroligelse at erfare at begyndelsen af mit manuskript rigtigt er kommet Dem ihænde. Jeg håber det samme vil blive tilfældet med den sending, som afgik herfra iforgårs om morgenenen. Slutningen følger en af de sidste dage i denne uge. Bogens udgivelsestid overlades ganske til Deres eget skøn; det vil være mig kært, om den udkommer så hurtigt, som forenligt er med en omhyggelig korrekturbehandling. Jeg deler fuldkommen Deres mening, at et stykkes udgivelse ikke skader theaterbesøget. Tvertimod. I følgebrevene til de resp: theaterstyrelser i Danmark og de andre nordiske lande gør jeg udtrykkelig opmærksom på at bogens udkomst under ingen omstændighed vil blive forhalet udover den første halvdel af November måned. For det tilbudte store oplag og end større honorar for dette oplag aflægger jeg Dem min hjerteligste tak. Jeg vil håbe at det går godt med afsætningen og at denne bog vil finde en livfuld modtagelse. Så meget er ialfald visst, at jeg ikke mindes at nogen af mine bøger har voldt mig selv en større tilfredsstillelse under udarbejdelsen af enkelthederne, end netop denne. Nogle linjer, som jeg tilskrev Dem i særligt brev iforgårs aftes, håber jeg De ligeledes rigtigt har modtaget. De fornødne følgebreve til theaterdirektioner og andre skal jeg begynde at sende Dem så snart jeg har manuskriptet fra hånden. For det lovede expl: af Bjørnsons «Leonarda» er jeg Dem meget taknemmelig. Han og jeg har, efter foranledning fra hans side, vekslet et par breve i sommer, og forholdet imellem os er godt. Med mange hilsener til Dem og Deres kære Deres hjertelig hengivne og forbundne Henrik Ibsen. Amalfi, den 20. September 1879. Kære herr Paulsen! Jeg har i de sidste måneder været saa optagen af et nyt dramatisk arbejde, der først nu er blevet færdigt, at jeg aldeles ikke har havt nogen tid tilovers til besvarelse af indløbne breve, hvorfor jeg heller ikke forinden nu har set mig istand til at sende Dem nogle linjer i anledning af Deres skrivelse af 9. August. Det vilde i en så travel tid have været mig en umulighed at modtage Deres manuskript til gennemlæsning for at afgive en motiveret betænkning over samme; alt dette vilde have optaget langt mere af min knappe tid, end jeg med min bedste vilje kunde afse. Heller ikke nu er det mig på nogen måde muligt at være Dem til tjeneste i denne sag. Vi står nu i begreb med at afrejse herfra, uden at jeg endnu med bestemthed kan sige, hvorhen rejsen går for det første. Kun så meget er sikkert, at vi må være i München i den første halvdel af Oktober. Jeg har forøvrigt måttet gøre mig til en fast regel, ikke at optræde som mellemmand mellem Hegel og de forfattere, der ønsker noget forlagt af ham. Dette har jeg så meget lettere kunnet beslutte mig til, da jeg har erfaring for at en sådan mellemkomst aldeles ikke nytter til noget. Hegel har selv et overordentlig sikkert instinkt for, hvad der er ham tjenligt at udgive og hvad ikke; og at anmode ham om at tage andre hensyn er visst ikke Deres mening, ligesålidt som jeg vilde kunne bekvemme mig dertil. Men, kære herr Paulsen, er det hensigtsmæssigt for Deres uddannelse og udvikling at blive liggende så længe i Paris? Jeg kan umulig tro det. Den franske literatur kan De lige så let studere andetsteds; og mange andre slags studier, der vil være Dem uomgængelig fornødne, såfremt De skal komme fremad, kan De langt lettere foretage i Tyskland. De bør rejse til München, være flittig der et helt år eller to, høre forelæsninger ved universitetet efter en bestemt, klar og overlagt plan. Intet bidrager således til et menneskes modenhed som at tilegne sig grundig kundskab i en eller anden retning. For Dem vilde de historiske videnskaber være det hensigtsmæssigste; De bør grundig studere kultur-, literatur- og kunsthistorie, og netop i disse fag har man i München fortrinlige professorer. Uden grundige historiske kundskaber er en forfatter i vore dage meget uheldig stillet; thi uden dem kan han kun højst ufuldkomment og overfladisk bedømme samtiden, menneskene, deres bevæggrunde og handlemåde. Tænk nu over dette, og hvis det er Dem muligt, så kom til München i vinter. Med de bedste hilsener fra os alle Deres hengivne Henrik Ibsen. Amalfi, den 23. September 1879. Kære herr Grønvold! For nogle dage siden havde jeg den fornøjelse at modtage Deres brev og sender Dem som svar disse linjer, hvilke rimeligvis blir de sidste, jeg dennegang sender Dem hernedefra. Det er vor agt at opholde os nogle dage i Rom i begyndelsen af Oktober og vilde jeg være Dem meget forbunden, hvis De vilde sende de to omskrevne breve didhen, da de måske kunde indeholde noget, som kræver svar. I München tænker vi at indtræffe mellem den 8. og 12. Oktober, da vi ønsker at se udstillingen, hvilken jo lukkes den 15de. Men nu er det vor frygt, at vi, på grund af den mængde fremmede, ikke skal kunne få tag over hovedet. Tror De at alle hoteller skulde være optagne? Jeg synes ikke jeg kan tænke mig det; men skulde det imod formodning være tilfældet, – turde jeg da anmode Dem om den store venskabstjeneste at lade forespørge hos vor forrige værtinde, frøken Helferich i Schellingstrasse, om den af os før benyttede bolig står ledig og i så fald om hun vil leje os den for en måned men ikke længer. Indgår hun herpå, så skal jeg selv fra Rom forhandle det øvrige med hende. Men dette er, som sagt, kun under den forudsætning, at der ikke skulde findes plads i hotellerne. Når jeg kommer til München, har jeg til hensigt at leje en større bolig og selv møblere den. Jeg er nu ked af den hidtil benyttede måde, der ikke kan yde fuld hjemlig hygge. Jeg vil håbe, at det ikke falder så særdeles vanskeligt at finde noget, som passer for os, skønt den sædvanlige lejetid rigtignok er over når vi kommer. Jeg har hernede fuldført et nyt dramatisk arbejde, som nu er under pressen, og som vil udkomme i slutningen af Oktober. Sigurd beskæftiger sig overordentlig flittigt med studiet af romerret, statsøkonomi og andre videnskaber; italiensk har han også tilegnet sig således, at han nu med lethed taler og også skriver det; han har idethele udviklet sig meget i den tid vi har været borte. Både min hustru og han, ligesom også jeg selv, har flittigt brugt søbadene hernede; jeg har således opfrisket mine gamle svømmekunster, og Sigurd er bleven meget dygtig i faget; forresten begynder vandet nu at blive for koldt. Jeg glæder mig meget til snart at træffe sammen med Dem og at komme til ro i München, som dog i det hele forekommer mig at være et behageligt levested. Med vore bedste hilsener Deres hengivne Henrik Ibsen. Sorrento, den 3. Oktober 1879. Til direktionen for de kgl: theatre. Stockholm. Den gennem intendanten herr Oscar Wijkander til mig rettede forespørgsel angående mit nye dramatiske arbejde, hvilken først igår kom mig ihænde, giver jeg mig herved den ære at besvare derhen at et exemplar af stykket vil blive den kgl: direktion tilstillet inden 15. Oktober, altså omtrent en måned før bogen udgives i handelen. Jeg tillader mig forøvrigt at bringe i erindring, at ifølge den nylig mellem Sverig og Norge afsluttede konvention angående den literære ejendomsret kan nu ikke længer nogen svensk oversættelse af et norsk skuespil offentliggøres og et sådant stykke heller ikke bringes til opførelse på noget svensk theater uden vedkommende forfatters samtykke. Herved er situationen blevet en ganske anden, end den hidtil var, og vi har således nu ikke længer nogen konkurrence at befrygte. Med udmærket højagtelse ærbødigst Dr: Henrik Ibsen. Herrn Historienmaler M: Grønvold. Barerstrasse 58, Rückgebäude. München. Germania. fr: Sorrento, Hotel Tramontano, den 3. Oktober 1879. Kære herr Grønvold! Deres igår modtagne skrivelse skulde jeg have foretrukket mundtligt istedetfor skriftligt at takke for, hvis jeg ikke befrygtede at der netop i disse dage under Deres adresse vilde ankomme et rekommanderet brev til mig fra Kristiania. Dette brev beder jeg Dem være af den godhed at kvittere for og opbevare indtil jeg kommer til München. Skulde det, imod formodning, allerede være afsendt til Rom, så er derved ingen skade sket, da jeg i så fald modtager det dersteds. Vi har nu levet her omtrent en uge i pragt og overflødighed; men på tirsdag begiver vi os til Rom, hvor opholdet ligeledes blir omtrent en uge, – og så direkte til München! Vi har nu snart været ude i 14 måneder, jeg er træt af dette omflakkende liv og ønsker at komme til ro for vinteren. – Deres gode tilbud, at råde mig med hensyn til leje af bolig, takker jeg Dem meget for og skal visselig benytte mig deraf. Med de bedste hilsener fra os alle tegner jeg mig Deres hengivne Henrik Ibsen. Til direktionen for de kgl: theatre. Stockholm. Herved giver jeg mig den ære at indlevere til den kgl: direktion mit nye dramatiske arbejde, «Et dukkehjem», skuespil i 3 akter, med ærbødigst forespørgsel om, hvorvidt den kgl: direktion måtte ønske at bringe dette stykke til opførelse på dramatiska teatern. For det tilfælde at den høje direktion indgår herpå, vover jeg at anholde om at «Nora»s rolle må blive overdraget til fru Hwasser, til hvis udførelse af dette parti jeg knytter meget store forventninger. Kært vilde det i så fald også være mig, om den elegance og elskværdige lethed, hvorover herr Fredrikson råder, måtte komme «advokat Helmer»s rolle tilgode, ligesom jeg tror at «doktor Rank»s parti vilde være i de bedste hænder hos herr Elmlund, såfremt herr Schwartz ikke kan påregnes. München, i Oktober 1879. Ærbødigst Henrik Ibsen. Til direktionen for «Theaterforeningen» i Bergen. Herved giver jeg mig den ære at indlevere mit nye dramatiske arbejde, «Et dukkehjem», skuespil i 3 akter til Deres theater, med forespørgsel om, hvorvidt man måtte ønske at erhverve dette stykke til opførelse. Jeg må i ethvert tilfælde gøre det til en æresforpligtelse for direktionen, ikke at lade det indsendte expl: komme i uvedkommendes hænder så længe stykket ikke er i boghandelen, d. v. s. indtil 15. November. München, i Oktober 1879. ærbødigst Henrik Ibsen. Til herr skuespildirektør August Rasmussen. Herved giver jeg mig den ære at tilstille Dem et expl: af mit nye dramatiske arbejde, «Et dukkehjem», skuespil i 3 akter, med forespørgsel om, hvorvidt De måtte ønske at bringe dette stykke til opførelse i de danske provins-stæder. Jeg tillader mig at bemærke, at udfaldet af Deres proces med herr Cortes formentlig har afgivet tilstrækkeligt præjudikat for den af mig allerede tidligere udtalte mening, at mine dramatiske arbejder i deres egenskab af danske forlagsskrifter er beskyttede af de danske love og at De således ikke herefter har nogen konkurrence at befrygte. München, i Oktober 1879. Ærbødigst Henrik Ibsen. Til chefen for det kgl: theater. København. Herved giver jeg mig den ære at indlevere til det kgl: danske theater mit nye dramatiske arbejde, «Et dukkehjem», skuespil i 3 akter, med ærbødigst forespørgsel om, hvorvidt theatret måtte ønske at opføre dette stykke. München, i Oktober 1879. ærbødigst Henrik Ibsen. Til direktionen for Kristiania theater. Herved giver jeg mig den ære at indlevere til Kristiania theater mit nye dramatiske arbejde, «Et dukkehjem», skuespil i 3 akter, med forespørgsel om, hvorvidt theatret måtte ønske at opføre dette stykke. München, i Oktober 1879. ærbødigst Henrik Ibsen. P. s. Jeg må i ethvert tilfælde gøre det til en æresforpligtelse for direktionen, ikke at lade det indsendte expl: komme i uvedkommendes hænder, så længe stykket ikke er i boghandelen, d. v. s. indtil 15. November. H. I. Rom, den 10. Oktober 1879. Herr bogholder Larsen! Tillad mig herved i al hast at bede Dem være af den godhed at sende korrekturark af mit nye stykke til: Herrn Wilhelm Lange. Kastanienallee 19/20. Berlin. Nogen følgeskrivelse behøves ikke. Han skal oversætte stykket. På søndag afrejser vi herfra til München. Deres særdeles forbundne Henrik Ibsen. München, Amalienstrasse 50a. II. Etage, den 1. November 1879. Kære herr justitsråd Hegel! Den 14. Oktober kom vi tilbage hertil og har nu så nogenlunde indrettet os i vor nye bolig. Jeg håber at de i begyndelsen af forrige måned fra Sorrento afsendte følgeskrivelser til de forskellige theaterdirektioner rigtig er kommet Dem ihænde; men jeg svæver nu i uvisshed om, hvorvidt stykket allerede er færdigt og indleveret til theatrene eller ikke. I Deres venlige brev af 22. September stilles mig i udsigt at bogen kunde være trykt lidt inde i Oktober, og navnligt for Stockholms vedkommende er det mig af overmåde stor vigtighed at theatret kommer i besiddelse af et expl: så hurtigt, som muligt, da jo oversættelsen kræver adskillig tid. Forhåbentlig har herr Wilhelm Lange i Berlin modtaget korrekturarkene, hvorom jeg fra Rom tilskrev herr Larsen. Om nogle dage skal jeg tillade mig at tilstille Dem billetter til nogle personer, til hvilke jeg gerne vilde have sendt exemplarer når bogen kommer i handelen. «Leonarda»s forkastelse ved det kgl: theater lader til at have vakt adskillig røre i København. Jeg finder at det var meget hensynsløst af theaterchefen at give efter for kultusministerens ønske om at få Molbechs bedømmelse af stykket offentliggjort; den var åbenbart ikke beregnet på at læses af udenforstående. Jeg hører fortælle at Bjørnson kan ventes hid. Igår fik vi meddelelse om at fru Thoresen kommer hertil idag og om en uges tid vil fortsætte rejsen til Rom. Fru Colban lever, som De ved, dernede; men jeg er ikke rigtig viss på, hvorvidt de to passer rigtig godt sammen. Overgangen fra Syditaliens klima til det herværende har været meget følelig; den 6. Oktober svømmede Sigurd og jeg i Middelhavet og den 15de måtte vi her gå i tykke vinterfrakker; det bekommer os forøvrigt overmåde vel. Jeg har under opholdet i Rom efterhånden lagt mig til en samling af ikke mindre end tyve gamle malerier, tildels meget store og meget værdifulde. Det er utroligt, hvor billigt man undertiden kan få sådant dernede når man har held med sig, og det har jeg dennegang havt. Jeg er viss på, at hvis jeg skulde engang i tiden blive nødt til at skille mig ved dem, vilde jeg kunne her eller andetsteds i Tyskland udbringe dem til det mangedobbelte. Jeg håber imidlertid at jeg nok skal få råd til at beholde dem, skønt den kapital, der stikker i dem, jo rigtignok ligger død, så de blir mig dyrere år for år. Med mange hilsener til Dem selv og til Deres kære familje og med min bedste tak for «Det ny system», som jeg nu netop modtog, tegner jeg mig Deres hjertelig hengivne og forbundne Henrik Ibsen. München, den 6. November 1879. Kære herr justitsråd Hegel! Det var mig særdeles behageligt for nogle dage siden at modtage et expl: af tredje oplag af mine digte; jeg frygtede næsten for at De, på grund af de mange nye forlagsskrifter, De har under forberedelse til den forestående jul, havde været nødt til at opsætte trykningen af det nye oplag af digtene til en senere tid, – og så modtog jeg det smukke exemplar og ser altså at bogen allerede er færdig. Hjertelig tak herfor! Idag skriver jeg egentlig for at bede Dem vise mig den store godhed at sende mig 1000 kroner i veksel på Berlin eller Paris, hvilken jeg hersteds kan afhænde i Bayerische Vereinsbank. Jeg har desværre brugt mange penge i den senere tid; men når vor bolig først er bleven komplet og i orden, så må og skal mit udgiftsbudget igen indskrænkes, skønt München nu ikke længere er et så billigt levested som før, og uden sammenligning dyrere end Rom og Italien overhovedet. Min svigermoder og Aksel opholder sig for øjeblikket her. Han har håb om måske at få en plads i en herværende stor maskinfabrik; men det er jo ikke visst om det vil lykkes. Hun afrejser om nogle dage til Italien. Ligeledes har jeg hørt at Bjørnson med frue skal være ankommet hertil; men vi har endnu ikke set noget til dem og ved overhovedet ikke om de opsøger os eller ikke. «Det nye system» har jeg endnu ikke fået tid til at læse; men i næste uge vil jeg give mig i færd med det. Igår modtog jeg fra Helsingfors Vasenius’s afhandling om min dramatiske digtnings første afsnit. Det er en bog på 178 sider i stor oktav og han bebuder i forordet et nyt arbejde, der skal omhandle hele min literære virksomhed. Jeg har endnu kun flygtigt bladet i bogen; men den synes at røbe en stor kendskab til emnet og en meget varm interesse for samme. Med vore bedste hilsener til Dem og Deres tegner jeg mig Deres hjerteligt hengivne Henrik Ibsen. München, Amalienstrasse 50a., den 12. November 1879. Kære herr Bendixen! Af aviserne erfarer jeg at «Kærlighedens komedie» har været opført på Deres theater, og efter beretningerne at dømme lader det jo til at forestillingen har været vellykket og har slået godt an hos publikum. Jeg ønsker Deres theater tillykke såvel hermed som med den nye skuespillerinde. Mit honorar for første gangs opførelse af stykket beder jeg Dem sende mig hid under ovenstående adresse. Helst ønsker jeg en anvisning på Bayerische Vereinsbank, såfremt Bergens kreditbank står i forbindelse med dette institut; hvis ikke, så tager jeg gerne en veksel på Berlin. Mit nye skuespil «Et dukkehjem» er forhåbentlig nu i Deres hænder; det kommer sandsynligvis neppe i boghandelen før henimod slutningen af denne måned og indtil da håber jeg at det indleverede exemplar ikke gøres tilgængeligt for uvedkommende. Det er allerede antaget på det kgl: theater i København. Hvorvidt Noras rolle i Bergen tilfredsstillende kan besættes, skulde det interessere mig at vide. Efter de beskrivelser, jeg har fået af frøken Reimers’s ydre personlighed passer hun ikke for rollen, og det er heller ikke rådeligt at lade denne spilles af en begynderinde. Men theatret vil vel finde en udvej. I håb om snart at høre fra Dem tegner jeg mig Deres venskabeligst forbundne Henrik Ibsen. Kammerherr Fallesen Kjøbenhavn Wegen Verpflichtungen gegen Hegel unmöglich, vorgeschlagene Bedingungen anzunehmen Ibsen. München, den 14. November 1879. Kære herr justitsråd Hegel! Det var med megen glæde at jeg af Deres venlige brev af 8. dennes erfarede at «Et dukkehjem» allerede skulde være antaget til opførelse på det kgl: theater. Glæden varede imidlertid ikke længere end til iaftes, da jeg modtog fra kammerherre Fallesen et brev, hvori han opstiller som betingelse for stykkets antagelse at bogen ikke må udkomme i Danmark forinden 21. December og at stykket ikke må opføres på noget andet theater før den nævnte dag. At udsætte bogens udgivelse til lige under jul vilde være omtrent det samme som at udelukke den fra julemarkedet, og det forekommer mig lidet sandsynligt at herr kammerherren ikke skulde have indset dette. Jeg kan derfor ikke betragte hans forslag anderledes, end som en indirekte afvisning af stykket og har allerede i telegram meddelt ham umuligheden af at indgå på hans fordringer. Men nu spørger jeg Dem om De tilråder mig at indlevere stykket til Folketheatret? Gives der ved dette theater nogen skuespillerinde, som kan overtage Noras rolle, og tør man dersteds ifølge privilegiet spille deslige stykker? Er dette sidste ikke tilfældet, så synes jeg dog at en speciel tilladelse måtte kunne erhverves. Et par vejledende ord herom vilde jeg være Dem meget taknemmelig for. – Min mening er, at da vi nu ikke længere har noget hensyn at tage til det kgl: theater, så bør bogens udgivelse ikke udsættes længere end til den 22. dennes. Jeg vilde ikke anse det ønskeligt om den tyske oversættelse skulde komme originalen i forkøbet, og en sådan mulighed står det ikke i min magt at forhindre. Forøvrigt har De naturligvis i dette anliggende fuldstændig frie hænder til at handle efter bedste skøn. Sluttelig aflægger jeg Dem min forbindtligste tak for de modtagne 1120 RmՖ samt for det tilsendte exemplar af «Et dukkehjem». Udstyret er jo som sædvanligt meget smukt, og jeg har hidtil ingen trykfejl kunnet opdage. Med de venligste hilsener Deres hjertelig hengivne Henrik Ibsen. Amalienstrasse 50a. 2. Etage. München, den 16. Novbr: 79. Til direktionen for Kristiania theater. Som svar på direktionens meget ærede skrivelse af 11. dennes tillader jeg mig at meddele, at jeg som honorar for «Et dukkehjem» må betinge mig et beløb af 2500 – to tusend fem hundrede – kroner, der udbetales til min kommissionær, boghandler Nils Lund i Kristiania, dagen efter at stykkets første opførelse dersteds har fundet sted. Ved erlæggelsen af denne sum erhverver Kristiania theater ret til at spille stykket 50 gange. Fra 51de til 100de forestilling betinger jeg mig en afgift af 10 – ti – kroner for hver forestilling. Fra 101ste forestilling og for enhver følgende forestilling indenfor et tidsrum, svarende til det, hvori vor nu gældende lovgivning hjemler en forfatter og hans arvinger ejendomsretten til trykte skrifter, erholder jeg en godtgørelse af 5 – fem – kroner. Afgifterne fra 51de forestilling kan betales samlet under et for hvert spilleår ved dettes slutning; dog må jeg betinge mig, at hvis afgiften ikke i to på hinanden følgende år erlægges, så har theatret derved forspildt sin ret til enhver videre opførelse af stykket. Jeg bemærker at disse betingelser i alt væsentligt er overensstemmende med dem, jeg opstillede for «Samfundets støtter». Det forekommer mig at mit nye skuespil, hvad rollebesætningen angår, ligger særdeles godt for Kristiania theaters personale. Noget forslag vil jeg ikke fremsætte; rollefordelingen bør naturligvis altid være overladt til direktionen; men det tør måske være mig tilladt at nævne, hvorledes jeg havde tænkt mig stykket besat: Nora – fru Juel. Helmer – herr Reimers, (ikke herr Gundersen). Doktor Rank – herr Hammer. Fru Linde – frøken Neelsen (ikke fru Gundersen). Krogstad – herr Isachsen. Barnepigen – fru Wolf (sletikke frøken Parelius). Barnepigen har egentlig kun en eneste scene; men den lægger jeg af flere grunde megen vægt på. Forøvrigt tror jeg ikke at der mellem bestyrelsen og mig vil herske synderlig delte meninger om rollebesætningen. Stykket fordrer i høj grad et naturligt spil og en rask men gennemarbejdet replikbehandling. Jeg håber at instruktionen vil erkende vigtigheden heraf og at denne såvelsom de rollehavende ikke vil spare nogen møje hverken ved indstuderingen eller ved iscenesætningen. Ærbødigst Henrik Ibsen. Herr theaterchef Schrøder! Tillad mig herved hjerteligst at takke Dem for de venlige linjer, hvormed De privat ledsagede direktionens skrivelse, og ikke mindre for det velvillige sindelag, De ved tidligere lejligheder har lagt for dagen ligeover for min literære virksomhed. Jeg ønsker Dem alt held i Deres nye stilling og føler mig forvisset om at den stedfundne omordning af direktionsforholdene snart vil vise sig at være til stort gavn for theatret. Deres ærbødigst forbundne H. I. Amalienstrasse 50a. 2. Etage. München, den 17. November 1879. Kære herr Josephson! Allerede for længe siden skulde jeg have besvaret Deres brev af 28. Sept:; men når sådant hidindtil ikke er sket, må det omflakkende rejseliv, jeg indtil nu for ganske nylig har ført, tjene mig til undskyldning. Det kgl: theater har allerede for længe siden fået løfte på mit nye skuespil med udelukkende ret til at opføre samme i Stockholm. Det står derfor ikke i min magt samtidigt at overdrage Deres theater rettighed til at spille stykket. Selv om jeg endnu havde havt fri rådighed over mit arbejde, vilde jeg forøvrigt ikke have set mig i stand til, af hensyn til Nya teatern, at nedstemme mine honorarfordringer; jeg er tvertimod nødt til at søge at bringe så meget som muligt ud af mine skrifter. Det er for en stor del mine honorarer, jeg skal leve af. Skulde De engang beslutte Dem til på Deres theater at opføre «Kærlighedens komedie» i svensk oversættelse, så vil det være nødvendigt at vi iforvejen kommer overens om betingelserne. Uden honorar vil jeg ikke kunne give min tilladelse, da det er rimeligt at kgl: dram: teatern også ønsker med tiden at bringe dette stykke på scenen. Det samme gælder med hensyn til «Brand» og «Kejser og Galilæer». De rettigheder, som den nye svenske lovgivning, indrømmer os norske forfattere, agter jeg i fuld udstrækning at gøre brug af. Som følge heraf vil jeg heller ikke kunne overlade Dem de af mine stykker, som fru Stjernström for sin person har købt, uden fornyet honorar. Mine fordringer skal jeg stille så læmpeligt som muligt; men jeg frafalder ikke den ret, som lovgivningen nu indrømmer mig. Jeg håber at De ikke tager mig disse afslag ilde op, og at ikke derved skal ske noget afbræk i vort venskabelige forhold, og med dette håb og ønske tegner jeg mig Deres hengivne Henrik Ibsen. Herr direktör J: G: Gustafsson. Nya teatern. Gothenburg. (Schweden.) fr: München, den 18. November 1879. Herr theaterdirektør Gustafsson! Idag havde jeg den fornøjelse at modtage Deres venlige brev, og skal herved tillade mig at besvare samme. Som honorar for «Et dukkehjem» betinger jeg mig – ligesom i sin tid for «Samfundets støtter» – et beløb af 1000 kroner, der, ved antagelsen af stykket, ønskes indbetalt til den Gyldendalske boghandel i København. Ved erlæggelsen af dette honorar erholder De udelukkende rettighed til at opføre stykket i Göteborg, ligesom det også derved skal stå Dem frit for, med det af Dem ledede skuespillerpersonale, at spille stykket andetsteds i Sverig, dog ikke i Stockholm. Den nu gældende lovstiftning, der også omfatter norske dramatiske arbejder, sikrer dem, som De visstnok ved, imod enhver konkurrence. Hvad stykket helst bør kaldes på svensk, har jeg vanskeligt for at svare på, og overlader valget af titel ganske til Deres skøn. I den tyske oversættelse, som nu er under arbejde, kommer stykket rimeligvis til at hede «Ein Puppenhaus»; nærmere til originalen kan man på tysk ikke komme. Jeg formoder at Hedberg nu beskæftiger sig med en oversættelse for kgl: dr: teatern. Skulde det ikke være hensigstsmæssigt at konferere med ham, så at stykket både i Göteborg og i Stockholm kunde gå under den samme benævning? Med de bedste hilsninger tegner jeg mig Deres ærbødigst forbundne Henrik Ibsen. München, 18. Nov: 79. Højstærede fru etatsrådinde! Skønt jeg måske tør antage at mit nye skuespil ikke længer er Dem ubekendt, såsom det har været indleveret til det kgl: theater, tillader jeg mig dog herved at oversende Dem et exemplar, som jeg beder Dem modtage med det samme velvillige sindelag, hvormed jeg allerede har været hædret og glædet på forskellige måder. Når jeg indtil nu ikke har besvaret Deres interessante og indholdsrige skrivelse angående «Samfundets støtter», så er grunden den, at jeg helst vilde udsætte mit defensorat indtil en personlig sammenkomst engang blev mig forundt. Deres ærbødigst forbundne Henrik Ibsen. München, 18. Novbr: 79. Kære frøken Krebs! Herved sender jeg Dem min nye bog, som jeg beder Dem modtage til tegn på at vi altid bevarer Dem i vor erindring, skønt De så sjelden hører fra os. Når ser vi Dem igen her nede hos os? Dette er et spørgsmål, som ofte stilles såvel af min hustru som af Deres venskabeligst forbundne Henrik Ibsen. München, 18. November 79. Fru prof. Rovsing! Tillad mig herved at sende Dem og Deres døttre medfølgende exemplar af min nye bog, hvilken blev påbegyndt dengang vi samtidigt færdedes nede i Rom. Vi tænker ofte på Dem og Deres. Særdeles glædeligt skulde det være os at erfare gode efterretninger om sundhedstilstanden i Deres familjekreds. Med vore bedste hilsener til herr professoren, Dem selv og Deres børn tegner jeg mig Deres særdeles forbundne Henrik Ibsen. München, 20. November 79. Fru Camilla Collett! Tør jeg bede Dem venligt modtage og velvilligt læse medfølgende exemplar af mit nye skuespil? Når skal vi se Dem igen? Vi taler ofte om Dem, tænker endnu oftere på Dem, og savner Dem altid. Efter 1½ års fraværelse, mest i Rom, er vi nu vendt tilbage hertil og har indrettet os en bolig i Amalienstrasse 50a. Det vilde være en fest for os den dag vi kunde se Dem træde ind til os her. Med de bedste hilsener fra min hustru Deres ærbødigst hengivne Henrik Ibsen. München, 20. November 79. Fru Elise Aubert! Hermed sender jeg Dem en ny bog. Læs den med så megen velvilje, som Deres synsmåder tillader, og skulde De muligens fortørnes over bogen, så lad ialfald ikke denne stemning udstrække sig også til Deres stedse forbundne Henrik Ibsen. Dem Schriftsteller Herrn Wilhelm Lange. Kastanienallee 19/20. Berlin. fr: Amalienstrasse 50 a.. 2. Etage. München, den 21. November 79. Herr W: Lange. Berlin. Jeg har igår havt den fornøjelse at modtage Deres meget ærede brev af 18. dennes og er ganske enig med Dem angående Deres foreløbige forhandlinger med direktør Pollini i Hamburg. Herr v. d. Groeben skal blive underrettet om alt fornødent i så henseende. Nogen tilsendelse af skriftstykker behøves ikke; jeg beder Dem ganske på egen hånd afgøre alt med Stadttheater, hæve det hele honorar og i sin tid tilsende mig min andel, såfremt stykket bliver opført. Men jeg anser det hensigtsmæssigt, at vi forholder os på samme måde ligeoverfor Münchener Hoftheater. Jeg står i det venskabeligste forhold til den herværende intendant; man har her en efter min mening fortræffelig fremstillerinde af stykkets hovedrolle, og ligeoverfor de sydtyske theatre vil det være ønskeligt, at stykket snart kommer til opførelse hersteds. Jeg beder Dem derfor, så snart bogen er trykt, at sende mig nogle exemplarer af samme, men har forøvrigt intet at indvende imod, at første opførelse finder sted i Hamburg. Jeg tvivler ikke på, at jeg i alle dele vil finde mig tilfreds med Deres oversættelse og vil ønske og håbe at dette vort første fælles literære foretagende må give et gunstigt resultat for os begge. Med højagtelse Deres særdeles forbundne Henrik Ibsen. München, den 22. November 79. Kære Molbech! Tillad mig herved venskabeligst at sende Dig et exemplar af mit nye skuespil, hvilket Du i din egenskab af censor naturligvis allerede kender. Og tillad mig ligeledes at lykønske Dig med din doktorværdighed og med Nordstjernen. Denne burde Du nu have havt for mange år siden. Ligeledes ønsker jeg Dig af hjertet tillykke med al din sceniske «Erfolg». Det lader til, at adskillige deroppe ikke under Dig den; men vær overbevist om, at blandt disse hører ikke Din hengivne Henrik Ibsen. Vore bedste hilsener til din hustru og dine børn. H. I. München, den 22. November 79. Kære herr justitsråd Hegel! Tillad mig herved at bringe Dem min hjerteligste tak for det offer både af tid og møje, som De i disse for Dem visstnok så travle dage har bragt for mine interessers skyld uden at tage noget hensyn til Deres egne. Jeg havde ikke troet at De, nu da De sidder inde med et så stort og kostbart oplag af min bog, vilde have gjort så store indrømmelser med hensyn til udgivelsestiden, og jeg vil kun oprigtigt ønske at De ikke derved altfor meget må have skadet Dem selv. Fra kammerherre Fallesen har jeg, som De formodentlig ved, modtaget et telegram og straks besvaret samme skriftligt. Sagen er altså at betragte som afgjort. Jeg kan imidlertid ikke tænke mig at det skulde kunne blive muligt for det kgl: theater at bringe stykket til opførelse endnu før jul; men det glæder mig ialfald overmåde meget at man altså straks sætter indstuderingen iværk. Til Kristiania theater har jeg solgt stykket for en sum af 2500 kroner, for hvilket beløb dette theater erholder ret til at opføre stykket 50 gange; fra 51de forestilling betales mig en liden afgift for hver gang. Også ved Göteborgs theater er det antaget og herr Gustafsson har at betale straks et honorar af 1000 kroner, som jeg har tilladt mig at begære indsendt til Dem. Så snart dette beløb fra Göteborg er kommet Dem ihænde, vover jeg at anmode Dem om for min regning at ville anvende et beløb af omtrent 4000 kroner til indkøb af gode og fordelagtige statsobligationer eller lignende papirer. Jeg vil håbe det skal kunne blive mig muligt dennegang at anbringe samtlige mine theaterhonorarer på sådan måde. Fra Stockholm har jeg endnu intet hørt, og heller ikke fra Bergen; men det kan dog visstnok ansees for en given sag at stykket vil blive antaget begge steder. Indlagt tager jeg mig den frihed at vedlægge følgebreve til de personer, til hvilke jeg gerne vilde have sendt exemplarer af bogen; det er, som De ser, mest damer, en trofast garde, som jeg har bag mig i vore lande. Med de bedste hilsener til Dem selv og til Deres kære familje tegner jeg mig Deres hjertelig hengivne og forbundne Henrik Ibsen. P. s. Det er naturligvis en selvfølge at intet af friexemplarerne behøver at være indbundet. H. I. München, Amalienstrasse 50a, den 30. November 1879. Herr boghandler Nils Lund. Kristiania. Tillad mig herved at aflægge Dem min forbindtligste tak for de to seneste pengesendelser, som jeg i slutningen af September og i begyndelsen af Oktober modtog resp: i Rom og hersteds. Tør jeg derhos herved bede Dem være af den godhed på billigste måde at sende mig et uindbundet exemplar af Sars’s Norges historie? Skulde værket endnu ikke være afsluttet, så modtager jeg gerne deraf, hvad der hidtil er udkommet, og kan da senere erholde det øvrige. Ligeledes vilde De bevise mig en stor tjeneste ved at lade bestille for mig en stor god gammelost og et par fine myseoste. Hvis afsenderen kunde ordne det så med sin kommissionær i Hamburg at sagerne blev mig hersteds leveret fortoldet og frit i huset, så vilde det for mig være en stor lettelse. Vi har nu her fået os indrettet en smuk og bekvem bolig. Fra Italien har jeg medbragt en meget værdifuld samling af gamle malerier, som det skulde være mig kært at vise Dem, hvis Deres vej engang faldt på disse kanter. Nu er forhåbentlig mit nye skuespil kommet i boghandelen hjemme. Det er allerede antaget og under forberedelse ved samtlige nordiske theatre. Dagen efter første opførelse på Kristiania theater vil De måske have den godhed hos sammes kasserer at lade hæve for mig 2500 kroner og sende dette beløb til Gyldendalske boghandel. En tysk udgave af stykket har jeg foranstaltet trykt samtidigt med originalen. Den er nu færdig og omsendes i disse dage. Vi har nu fuldt vintervejr hernede, sne og adskillige graders kulde; men luften er meget ren og styrkende. Hjemme har man det vel omtrent ligedan. Deres venskabeligst forbundne Henrik Ibsen. München, den 1. December 79. Herr direktør Rasmussen! Som svar på Deres meget ærede skrivelse skal jeg herved meddele, at jeg, i betragtning af de udgifter, herr Cortes’s indgreb i Deres rettigheder har påført Dem, er villig til at fastsætte honoraret for «Et dukkehjem» til 500 kroner på betingelse af at deraf 300 kroner umiddelbart efter første opførelse og de resterende 200 kroner senest ved sæsonens slutning indbetales til den Gyldendalske boghandel. At historien med herr Cortes skulde gentage sig, kan jeg umuligt tro; thi for det første har vi nu dom for at mine dramatiske arbejder, i deres egenskab af danske forlagsskrifter, er ved lovgivningen beskyttede i Danmark, og for det andet må herr Cortes & comp: meget vel vide at man i gentagelsestilfælde altid hjemfalder til en langt større mulkt, end ved første gangs overtrædelse af loven. Skulde imidlertid, imod al formodning, Deres rettigheder heller ikke denne gang blive respekterede, beder jeg Dem have den godhed at underrette mig om, hvor, når og ved hvem indgrebet har fundet sted. Jeg vil da straks tilskrive min ven højesteretsadvokat Klubien i København og forespørge om, under hvilke former jeg selv, som jo også er skadelidende i sagen, kan påtale denne. Men, som sagt, jeg har det håb at tilfældet ikke vil indtræffe. Ligeoverfor det kgl: theater, hvor stykket nu er under indstudering, har jeg forpligtet mig til at det ikke må spilles andetsteds i Danmark forinden det har været opført på det kgl: theater; men da dette, efter hvad kammerherre Fallesen har meddelt mig, allerede vil ske i midten af denne måned, eller ialfald den 21. December, så antager jeg at denne betingelse ikke har nogen betydning for Dem. Med forvissning om at mit stykke hos Dem er i gode hænder, og i det håb at De må finde Dem tjent med dets erhvervelse, tegner jeg mig Med højagtelse Deres særdeles forbundne Henrik Ibsen. München, den 19. December 1879. Kære ven! Lad mig først og fremst takke Dig for tilsendelsen af dit polemiske digt og ønske Dig tillykke såvel med dette overhovedet som med det så hurtigt nødvendiggjorte andet oplag; jeg håber, at flere snart vil følge efter. Det har været mig en stor fornøjelse at læse dine lette behændige vers, som jeg ikke tror at ret mange skulde kunne gøre Dig efter, og det er en både ny og virkningsfuld idé at lægge sagnet om Kivleslåtten som undergrund under det hele. Og det er jo også en sag af vidtrækkende betydning, som Du arbejder for. Men det forekommer mig meget tvivlsomt, hvorvidt det vil kunne lykkes at få vor gode norske befolkning rusket op og reformeret stykkevis; det forekommer mig tvivlsomt om det hos os er gørligt at skaffe bedre kunsttilstande tilveje, så længe ikke den åndelige jordbund i alle retninger grundigt opryddes og renskes og skaffes afløb for alt det sumpede. Så længe en befolkning holder det for vigtigere at bygge bedehuse end theatre, så længe den er beredvilligere til at understøtte Zulumissionen end kunstmuseet, så længe kan kunsten heller ikke påregne nogen sund trivsel, ja ikke engang ansees for nogen øjeblikkelig nødvendighed. Jeg tror ikke det hjælper langt at tale kunstens sag med argumenter, hentede ud af dens egen natur, der hos os endnu så lidet forståes eller vel endog grundigt misforståes. Hvad der hos os først og fremst må til, det er at slå ned for fode og grundigt udrydde al den mørke middelalderlige munkedom, som indsnevrer betragtningen og fordummer sindene. Min mening er: foreløbig nytter det ikke at bruge sine våben for kunsten, men imod det kunstfiendtlige. Få først dette ryddet afvejen, så kan vi bygge. Forresten er hermed naturligvis hverken sagt eller ment at et varmt og overbevisningsfuldt digt, som dit, ikke skulde øve sin vækkende indflydelse på mange; men jeg mener bare, at folkesynet i det hele store taget får det næppe forandret. Men, gamle carissimo, lad ikke det anfægte Dig. Bliv bare ved at skrive og tale og kave for det, som Du har sat Dig til livsopgave. Om end ikke noget enkelt led af denne din virksomhed fører til målet, så ligger der dog altid noget stærkt dragende både til vækkelse og til efterfølgelse i at se en mand sætte alle sine evner ind på en eneste gerning; og tiden er stærkt i fremadgliden, og Du er sejg og har forhåbentlig endnu mange år foran Dig, så noget vil Du ialfald visselig få gennemført. Dette er i al korthed, hvad jeg ved at sige; jeg er viss på at Du ikke mistyder det. Jeg skulde have skrevet Dig til længe før; men udgivelsen og omsendelsen af mit nye skuespil til theatrene har lagt stærkt beslag på min tid, især da der samtidigt med originalen er udkommet en tysk udgave, som har voldt mig en hel del bryderi. Jeg forudsætter at Hegel, vor fælles forlægger, har husket Dig med et exemplar, derfor har jeg selv ikke sendt Dig noget. – Men nu havde jeg nær glemt noget. Har Du ikke set, at der i dit digt, i afsnittet «En norsk billedhugger», ligger stoffet til et helt 5-akters folkeskuespil? Plan: 1ste akt: Oppe i fjeldbygden. Træskærergutten. Kunstenthusiasten fra hovedstaden opdager ham og tager ham med sig. 2den akt. I Kristiania. Gutten dagens helt; store forhåbninger; sendes til Rom. 3die akt. I Rom, kunstnerliv og folkeliv o. s. v. 4de akt. Mange år efter. Tilbagekomst til Kristiania; glemt; alt forandret. 5te akt: Atter i hjembygden; undergang. – Skriv dette med sang og dans og folkedragter og ironi og djævelskab. Jeg synes ialfald at det måtte ligge netop for dig. – Hjertelige hilsener til eder alle fra mig og mine. Din hengivne Henrik Ibsen. München, den 22. December 1879. Kære herr justitsråd Hegel! Iaftes havde vi den store glæde at modtage Deres telegram, for hvilket jeg hjerteligst takker Dem. Stykket blev altså dog færdigt til den fastsatte tid; jeg tvivlede næsten på at dette vilde blive muligt, men ser nu til min store tilfredsstillelse at jeg heri tog fejl. Jeg er kammerherre Fallesen og alle øvrige vedkommende meget takskyldig for den iver, hvormed indstuderingen må være bleven fremmet. Nu vilde jeg blot ønske at bladanmelderne rigtig tilbunds måtte forstå stykket; kritiken er hos os ofte i hænderne på folk, som endnu ikke besidder den fornødne modenhed til fra alle sider at kunne forklare og bedømme et literært arbejde. Korrespondencen til Veile amts avis, som De havde den godhed at sende mig, var forøvrigt meget varmt og smukt skrevet. Min bedste tak for de tilsendte exemplarer! Det forekommer mig at bindet dennegang, om muligt, er endnu smagfuldere end sædvanligt, især er der et gult bind, som vækker almindelig beundring. Men det er aldeles ikke nødvendigt herefter at sende mig så mange indbundne exemplarer; 3–4 er fuldkommen nok, for resten kan jeg godt hjælpe mig med hæftede. Jeg vilde være Dem overmåde forbunden dersom jeg i denne travle juletid turde anmode Dem om at ville sende mig mine rentepenge i veksel på Paris eller Berlin; jeg skulde ikke have besværet Dem hermed, dersom jeg ikke frygtede for at jeg måske ved nytårstid kunde komme i forlegenhed. Jeg har indgået på at overlade Göteborgs theater «Et dukkehjem» for 500 kroner; direktør Rasmussen erholder stykket mod det samme beløb, hvoraf 300 kroner skal indbetales efter 1ste forestilling og resten ved sæsonens slutning. Jeg håber at dette brev vil komme Dem ihænde på julaften og tillader mig at sende Dem og Deres kære familje vore bedste ønsker om en glad og lykkelig højtid. Ligeledes benytter jeg anledningen til af ganske hjerte at takke Dem for det år, som nu snart går tilende og ønske Dem alt godt i det kommende. Deres hjertelig hengivne og forbundne Henrik Ibsen. Kære ven! Tør en forsømmelig brevskriver sende Dem sin hjertelige hilsen og en ærbødigst kompliment til Deres elskværdige højtærede hustru. Deres hengivne H. I.